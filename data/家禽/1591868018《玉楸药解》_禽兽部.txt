《玉楸药解》_禽兽部_中医世家
  1. 首页
  2. 中医书籍
  3. 《玉楸药解》

# 禽兽部

## 牛肉

味甘，性平，入足太阴脾、足厥阴肝经。补中培土，养血荣筋。

《素问》：肝色青，宜食甘，粳米、牛肉、枣、葵皆甘。牛肉补益脾肝，滋养血肉，壮筋强骨，治腰膝软弱，消渴癖积，涂牛皮风癣。

水牛肉性寒，兼消水肿，利小便。

牛乳清肺润肠，退热止渴，疗黄疸。

牛髓补精添力，续绝补伤。

牛脑润皴裂，清癖积。

牛胆套南星，治惊化痰。

牛角腮痛经破瘀，止血泄痢。

牛涎治反胃噎膈。

牛溺治水肿尿癃。

牛黄治惊狂风热。

败鼓皮治蛊毒淋漓。

马勃治咽喉痹痛，久嗽失声，骨鲠吐衄。马勃亦名牛屎菰。

## 马肉

味辛、苦，性寒，入足阳明胃、手太阴肺经。清金下气，壮骨强筋。

马肉辛冷，无补益。

骏马肉有毒，醇酒、杏、芦、菔汁解。

马肝有毒。《汉书》：文成食马肝死。景帝曰：食肉不食马肝，马肝大毒，入疮则死。栗杵灰汁浸洗，白沫出，解。

白马溺治积聚癥瘕。

## 山羊血

味咸、甘，气平，入足厥阴肝经。最行淤血，绝止（疒丂）痛。

山羊血治淤血作痛，疗跌扑损伤甚捷。

## 犀角

味苦、酸，性寒，入足厥阴肝、足少阳胆、手少阴心经，泻火除烦，解毒止血。

犀角寒凉泻火，治胸膈热烦，口鼻吐衄、瘟疫营热发斑，伤寒血瘀作狂，消痈疽肿痛，解饮食药饵、山水瘴疠诸毒。

凡劳伤吐衄之证，虽有上热，而其中下两焦，则是寒湿，当与温中燥土之药并用。庸工犀角地黄一方，犀角可也，地黄泻火散土，滋湿伐阳，则大不可矣。

## 羚羊角

味苦、咸、微寒，入足厥阴肝经。清风明目，泻热舒筋。

羚羊角清散肝火，治心神惊悸，筋脉挛缩，去翳明目，破瘀行血，消瘰疬毒肿，山水瘴疠。平肝，治胀满，除腹胁疼痛。

## 青羊肝

味苦，微寒，入足厥阴肝经。清肝退热，明目去翳。

青羊肝苦寒，清肝胆风热，治眼病红肿瞖膜，昏花丧明，疗牙疳痢疾。

青羊胆治青盲白瞖，红瘀赤障，便秘肠结，（黑干）疱疳疮。

白羊乳润肺止渴，治口疮舌肿，心痛肠燥。蜘蛛咬伤，蚰蜓入耳，灌之即化成水。

## 白狗胆

味苦，性寒，入足少阳胆、足厥阴肝经。明目退赤，破瘀消积。

白狗胆苦寒，清肝胆风热。治眼痛鼻痈，鼻衄耳聤，杀虫化积，止痛破血，凡刀箭损伤，及腹胁淤血瘀痛，热酒服半枚，淤血尽下。兼敷一切恶疮。

白狗乳点久年青盲，于目未开时点，目开而瘥。涂赤秃发落，拔白生黑。

白狗血治癫疾。

黑狗血治难产横生，鬼魅侵凌。

狗宝温胃降逆，止噎纳谷，疗痈疽疔毒。

狗阴茎壮阳起痿，除女子带下阴痒。

## 獭肝

味甘，微温，入足厥阴肝经。补虚益损，止嗽下冲。

獭肝温中降逆，治虚劳咳嗽上气、痔瘘下血、鬼魅侵侮之证。

## 五灵脂

味辛，微温，入足厥阴肝经。开闭止痛磨坚。

五灵脂最破淤血，善止疼痛，凡经产跌打诸瘀、心腹胁肋诸痛皆疗。又能止血，凡吐衄崩漏诸血皆收。生用行血，熟用止血。

## 夜明砂

味淡，气平，入足厥阴肝经。消积聚，去瞖障。

蝙蝠屎名夜明砂，能磨瞖明目，消肿破积，止痛除惊，去黑（黑干），下死胎，疗瘰疬，

治马扑肿痛。

## 月明砂

味淡，气平，入足厥阴肝经。去瞖障，疗痔瘘。

兔屎名月明砂，能明目去瞖，消痔杀虫。庸工习用不效，季明又言其能治虚劳夜热，更荒诞！

## 鸡内金

味甘，气平，入手阳明大肠、足厥阴肝经。止痢敷血，利水秘精。

鸡内金扶中燥土，治泄痢崩带，尿血便红，喉痹乳蛾，口疮牙疳，失溺遗精，酒积食宿，胃反膈噎，并消痈疽发背。

## 鹰屎白

味淡，微寒，入手太阴肺、足厥阴肝经。消积灭痕，化硬退疱。

鹰屎白灭打伤瘢痕，消头面（黑干）黯，化癖积骨鲠。

## 鹿茸

味辛，微温，入足少阴肾、足厥阴肝经。生精补血，健骨强筋。

鹿茸补益肾肝，生精补血，最壮筋骨，治阳痿精滑、鬼交梦泄、崩漏带浊、腰疼膝软、目眩耳聋诸证。

酥炙用，研碎，酒煮，去渣，熬浓，重汤煮成膏，最佳。

## 鹿角胶

味辛、咸，微温，入足少阴肾、足厥阴肝经。补肾益肝，敛精止血。

鹿角胶温补肝肾，滋益精血，治阳痿精滑，鬼交梦遗、吐衄崩带、腰疼膝痛、疮疡毒肿、跌打损伤，宜子安胎，补虚回损。功效极多，但性滞不宜脾胃，中焦郁满者，切忌服之。

蛤粉炒，研用。

生研酒服，行淤血肿毒，涂抹亦良。

炼霜熬膏，专补不行。胶霜功同，而霜不胶黏，似胜。

## 雀卵

味咸，性温，入足少阴肾、足厥阴肝经。壮阳起痿，暖血温精。

雀卵温补肝肾精血，治男子阳痿、女子带下、精寒血枯，固瘕（疒贵）疝之证。《素问》：治女子血枯，月事衰少不来，用乌鲗骨、（艹闾）茹，丸以雀卵。

雄雀屎名白丁香，能点瞖膜弩肉，消积聚癥瘕，敷痈疽溃顶，吹喉开痹。

## 虎骨

味辛、咸，气平，入足少阴肾经。疗关节气冷，治膝胫肿痛。

虎骨逐痹笔通关，强筋健骨，平历节肿痛，愈腰膝痿软，诸兽骨鲠、恶犬咬伤、痔瘘脱肛俱效。胫骨良。

酥炙，研用，熬膏佳。

手病用前腿骨，足病用后腿骨。左病用右，右病用左。

## 象皮

味咸，气平，入足太阳膀胱经。合疮口，生肌肤。

象皮治金疮不合，一切疮疡，收口生肌俱捷。

烧灰存性，研细用。

象牙治诸刺入肉、伤喉，敷饮皆效。

## 熊胆

味苦，性寒，入手少阴心、足少阳胆、足厥阴肝经。清心泻热，去瞖杀虫。

熊胆苦寒，清君相二火，泻肝明目，去瞖杀虫，宁魂止惊，治牙疳鼻衄、耳疮痔瘘之属。

## 鼠胆

味苦，性寒，入手少阴心，足少阳胆、足厥阴肝经。点目昏，滴耳聋。

鼠胆涂箭簇不出，聤耳汁流。

鼠粪名两头尖，治伤寒劳复、男子阴易，通室女子经闭，收产妇阴脱，疗痈疽乳吹、犬咬鼠瘘。日华子谓其明目，然误入食中，令人目黄成疸，亦非明目之品。

## 燕子窠

味辛，气平，入手少阴心经。消恶疮，败肿毒。

胡燕窠土消肿解毒，治疥疠浸淫，黄水白秃，一切恶疮，涂洗皆效。

  1. 上一页：自叙
  2. 下一页：卷六


