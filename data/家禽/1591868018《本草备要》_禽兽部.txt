《本草备要》_禽兽部_中医世家
  1. 首页
  2. 中医书籍
  3. 《本草备要》

# 禽兽部

## 鸡

补

属巽属木（故动风）。其肉甘温，补虚温中（日华曰∶黑雌鸡补产后虚劳。马益卿曰∶妊妇宜食牡鸡，取阳精之全于天也。崔行功曰∶妇人产死，多是富贵扰攘，致产妇惊乱故耳。

屏人静产，更烂煮牡鸡汁作粳米粥与食，自然无恙。鸡汁性滑而濡，不食其肉，恐难化也。

俗家每产后即食鸡啖卵，壮者幸无事，弱者因而致疾矣。龚云林曰∶四五年老母鸡，取汤煮粥食，能固胎）。

鸡冠居清高之分，其血乃精华所聚，雄而丹者属阳。故治中恶惊忤（以热血 口、涂面、吹鼻良）；本乎天者亲上，故涂口眼
斜。用老者取其阳气充足也。能食百虫，故治蜈蚣、蚯蚓、蜘蛛咬毒。

鸡子甘平。镇心，安五脏，益气补血，清咽开音，散热定惊，止嗽止痢（醋煮食，治赤、白久痢），利产安胎（胞衣不下者，吞卵黄二三枚，解发刺喉，令吐即下）。多食令人滞闷。

哺雏蛋壳细研，麻油调，搽痘毒神效。

鸡肫皮（一名鸡内金，一名
，音皮鸱）甘平性涩。鸡之脾也。能消水谷，除热止烦，通小肠、膀胱。治泻痢便数，遗溺溺血，崩带肠风，膈消反胃，小儿食疟。男用雌，女用雄。

鸡矢醴微寒，下气消积，利大、小便。《内经》用治膨胀（腊月取雄鸡屎白收之。醋和，涂蚯蚓、蜈蚣咬毒；合米炒，治米症）。

## 乌骨鸡

补虚劳

甘平。鸡属木，而骨黑者属水，得水木之精气，故能益肝肾，退热补虚。治虚劳消渴，下痢噤口（煮汁益胃），带下崩中，肝、肾血分之病。鬼击卒死者，用其血涂心下效（《睽车志》∶夏侯弘捉得一小鬼，问∶所持何物？曰∶杀人以此矛戟，中心腹者，无不辄死。弘曰∶治此有方否？鬼曰∶以乌鸡敷之即瘥）。骨肉俱黑者良，舌黑者骨肉俱黑。男用雌，女用雄（女科有乌鸡丸，治百病）。

## 鸭

补阴

甘冷。入肺、肾血分，滋阴补虚，除蒸止嗽，利水道，治热痢。白毛乌骨者，为虚劳圣药，取金肃水寒之象也（葛可久有白凤膏）。老者良。酒或童便煮。热血解金、银、丹石、砒霜诸毒及中恶、溺死者。

卵甘咸微寒。能滋阴，除心腹膈热。盐藏，食良。

## 五灵脂

宣，行血，止痛

甘温纯阴，气味俱浓。入肝经血分。通利血脉，散血和血，血闭能通（生用），经多能止（炒用）。治血痹血积，血眼血痢，肠风崩中，一切血病（《图经》云∶血晕者，半炒半生，末服一钱），心腹血气，一切诸痛。又能除风化痰，杀虫消积（诸痛皆属于木，诸虫皆生于风），治惊、疳、疟、疝，蛇、蝎、蜈蚣伤。血虚无瘀者忌用（五灵脂一两，雄黄五钱，酒调服，滓敷患处，治毒蛇咬伤。李仲南曰∶五灵脂治崩中，非正治之药。乃去风之剂，冲、任经虚，被风袭伤营血，以致崩中暴下，与荆芥、防风治崩义同。方悟古人识见深远如此。

时珍曰∶此亦一说，但未及肝虚血滞，亦自生风之意。按∶冲为血海，任主胞胎。任脉通，冲脉盛，则月事以时下，无崩漏之患，且易有子）。北地鸟名，寒号虫矢也（即曷旦鸟。夜鸣求旦。夏月毛采五色，鸣曰凤凰不如我。冬月毛落，忽寒而号，曰得过且过。高士奇曰∶月令仲冬之月，
不鸣，似与寒号之名未协）。黑色气甚臊恶。糖心润泽者真。研末酒飞，去砂石用。行血宜生，止血宜炒。恶人参。

## 夜明砂

_一名天鼠矢_

泻，散血，明目

辛寒。肝经血分药。活血消积，治目盲障翳（加石决明猪肝煎，名决明夜灵散，治鸡盲眼）疟
（音奇。小儿鬼）惊疳（蝙蝠及矢，并治惊、疳、疟、痫、厥阴之病），血气腹痛（《经疏》曰∶辛能散内外滞气，寒能除血热气壅，明目之外，余皆可略。吴鹤皋曰∶古人每用虻虫、水蛭治血积，以其善吮血耳。若天鼠矢，乃食蚊而化者也，当亦可以攻血积，《本草》称其下死胎，则其能攻血块也何疑）。同鳖甲烧烟辟蚊。蝙蝠矢也，食蚊，砂皆蚊眼，故治目疾。淘净焙用。恶白薇、白蔹。

## 猪肉

脏腑引经

水畜，咸寒。

心血，用作补心药之向导，盖取以心归心、以血导血之意（《延寿丹书》曰∶猪临杀，惊气入心，绝气入肝，皆不可多食）。

尾血，和龙脑（冰片），治痘疮倒 （能发之，时珍曰∶取其动而不息，亦有用心血者）。

肝，主藏血，补血药用之，入肝明目（雄者良。同夜明砂作丸，治雀目。雀目者，夜不能睹，湿痰及肝火盛也）。

肺，补肺，治肺虚咳嗽（咳血者，蘸薏仁末食）。

肚，入胃健脾（仲景治消渴，有黄连猪肚丸。用雄猪肚一枚，入黄连末五两，栝蒌根、白粱米各四两，知母三两，麦冬二两，缝定蒸熟，丸如梧子大，每服三十丸，米饮下。《直指方》∶治小儿疳热，黄连五两，入猪肝蒸烂，饭丸，米饮下，仍服调血清心药佐之。且曰∶小儿之病，非疳即热，常须识此）。

肾，咸冷而通肾。治腰痛耳聋（日华曰∶补水脏，暖腰膝。又曰∶久食令人少子。孟诜曰∶久食令人肾虚。李时珍韪之，谓其咸冷能泻肾气也。昂按∶枸杞、玄参、知母、黄柏，性皆寒而能补肾。猪肾乃肉食，何独泻肾若斯之酷也？古今补腰肾药，用猪肾者颇多，未见作害。大抵诸家食忌，不可尽信。《琐碎录》∶猪肾一对，童便二分，酒一分，瓦罐煨，五更食之，治劳瘵，一月愈。《经验后方》∶猪肾、枸杞叶、豉汁，入葱、椒、盐作羹，治阴痿羸瘦）。

肠，入大肠，治肠风血痢（《奇效方》∶治脏毒，有脏连丸）。

胆汁，苦入心、寒胜热、滑润燥。泻肝胆之疳，沐发光泽。醋和，灌谷道，治大便不通（仲景治阳明证内无热者，便虽秘，勿攻。故用胆汁外导之法，不欲以苦寒伤胃腑也。成无已曰∶仲景治厥逆无脉，用白通汤加猪胆汁。盖阳气大虚，阴气内胜，纯与阳药，恐阴气格拒不得入。故加猪胆汁，苦入心而通脉，寒补肝而和阴，不致格拒也。昂按∶此即热因寒用之义）。浴初生小儿，永无疮疥。

猪脬（亦作胞），治遗溺疝气，用作引经。

猪脂，甘寒。凉血润燥，行水散风，解毒（《千金方》∶凡中恶及牛肉毒、百兽肝毒，服猪脂一斤，佳）杀虫（故疮药多用之），利肠（能通大便，退诸黄）滑产。煎膏药，主诸疮（腊月者佳。古方用之最多，治咳嗽亦用之）。

猪蹄，煮汤，通乳汁（加通草二两，佳），洗败疮。

悬蹄甲，治寒热痰喘，痘疮入目，五痔肠痈（古人有用左甲者，有用后甲者）。

猪肉反黄连、乌梅、桔梗，犯之泻痢（时珍曰∶方有脏连丸、黄连猪肚丸，岂忌肉而不忌脏腑乎？昂按∶《别录》云，猪肉闭血脉，弱筋骨，虚人肌，不可久食。陶弘景曰∶猪为用最多，唯肉不可食。孙思邈曰∶久食令人少子，发宿病、筋骨碎痛之气。孟诜曰∶久食杀药、动风、发疾。韩
曰∶凡肉皆补，惟猪肉无补。李时珍曰∶南猪味浓汁浓，其毒尤甚，若将为大禁者然。然今人终日食肉，内滋外腴，子孙蕃衍，未见为害若斯之甚也。又云∶合黄豆、荞麦、葵菜、生姜、胡荽、吴茱、牛肉、羊肝、龟、鳖、鲫鱼、鸡子食之，皆有忌。

然肴馔中合食者多，未见丝毫作害也。大抵肉能补肉，其味隽永，食之润肠胃，生精液，丰肌体，泽皮肤，固其所也。惟多食，则助热生痰、动风作湿，伤风寒及病初愈人为大忌耳。

先王教民，畜牧养彘为先，岂故为是以厉民欤？明太祖释家字之义，亦曰无豕不成家。诸家之说，稽之于古则无征，试之于人则不验，徒令食忌不足取信于后世而已。伤寒忌之者，以其补肌固表，油腻缠粘，风邪不能解散也。病初愈忌之者，以肠胃久枯，难受肥浓浓味也。

又按∶猪肉生痰，惟风痰、湿痰、寒痰忌之。如老人燥痰干咳，更须肥浓以滋润之，不可执泥于猪肉生痰之说也）。

## 犬肉

补虚寒

酸而咸温。暖脾益胃，脾胃暖则腰肾受荫矣。补虚寒，助阳事（两肾、阴茎尤胜）。黄者补脾，黑者补肾。畏杏仁。忌蒜（道家以为地厌。黄犬血，酒服二碗，治肠痈）。

## 羊肉

补虚劳

甘热属火。补虚劳，益气血，壮阳道，开胃健力，通气发疮（仲景治虚羸蓐劳，有当归羊血汤。《十剂》曰∶补可去弱，人参、羊肉之属是也。东垣曰∶人参补气，羊肉补形。凡味同羊肉者，皆补血虚，阳生则阴长也）。

羊肝，苦寒（苏颂曰温）色青。补肝而明目（肝以泻为补。羊肝丸，治目疾加黄连）。

胆，苦寒。点风泪眼，赤障白翳（腊月入蜜胆中，纸套笼住，悬檐下，待霜出，扫取点眼。又入蜜胆中蒸之，候干，研为膏，每含少许，或点之。名二百味草花膏，以羊食百草，蜂采百花也。时珍曰∶肝窍开于目，胆汁减则目暗。目者，肝之外候，胆之精华也，故诸胆皆治目病）。

胫骨，入肾而补骨。烧灰擦牙良（时珍曰∶羊胫骨灰可以磨镜，羊头骨可以消铁。误吞铜钱者，胫骨三钱，米饮下）。

## 羊血

解金银、丹石、砒硫一切诸毒。

乳，甘温。补肺肾虚，润胃脘、大肠之燥。治反胃消渴，口疮舌肿（含漱），蜘蛛咬伤（有浑身生丝者，饮之瘥）。

肉、肝，青 羊良；胆，青羯羊良；乳，白 羊良。骨 用。反半夏、菖蒲。忌铜器（牡羊曰 、曰羝，去势曰羯。子曰羔，羔五月曰 ）。

## 牛肉

补脾土

甘温属土。安中补脾，益气止渴（倒仓法，用牡黄牛肉二十斤，洗净，煮为糜，滤去渣，熬成琥珀色。前一晚不食，至日，空腹坐密室，取汁每饮一钟。少时又饮，积数十钟，身体觉痛。如病在上则吐，在下则利，在中则吐而利，利后必渴，即饮已溺数碗，以涤余垢。

饥倦先与米饮，二日与淡粥，次与浓粥软饭，将养一月沉
悉安矣。须断房事半年，牛肉五年。丹溪曰∶牛坤土，黄中色，肉、胃药，液、无形之物也！积聚既久，回薄肠胃曲折之处，岂铢两丸散所能窥犯乎！肉液充满流行，无处不到，如洪水泛涨，一切凝滞，皆顺流而去矣。此方传于西域异人，中年后行一二次，亦却疾养寿之一助也。王纶曰∶牛肉补中，非吐下药，借补为泻，因泻为补，亦奇方也。丹溪治林德方咳而咯血，调肺壅非吐不可，血耗非补不可，惟倒仓二法兼备，服之而愈。又治萧伯善便浊滑精，亦用倒仓法而愈。又治许文懿公病心痛，用燥药、灵丹、艾灸杂治，数年不效，自分为弃人。丹溪先以防风通圣散下其积滞，而病稍起，思食。然两足难移，次年行倒仓法，节节应手，复生子，活十四年。又临海林兄久嗽吐红，发热消瘦，众以为瘵，百方不应。丹溪脉之，两手弦数，日轻夜重，计无所出。时冬月也，以倒仓法而安，仍次年生子）。

牛乳，味甘微寒。润肠胃，解热毒，补虚劳，治反胃噎膈（胃槁胃冷，脾不磨食，故气逆而成反胃。气血不足，其本也；曰痰饮，曰食积，其标也。胃槁者，滋血生津；胃冷者，温中调气。东垣曰∶上焦吐者由乎气，治在和中而降气；中焦吐者由乎积，治在行气而消积；下焦吐者由乎寒，治在温中而散寒。丹溪曰∶反胃噎膈，大便燥结，宜牛、羊乳时时咽之，兼服四物汤为上策。不可服人乳，人乳有五味之毒，七情之火也。昂按∶噎膈不通，服香燥药取快一时，破气而燥血，是速其死也。不如少服药，饮牛乳加韭汁、或姜汁、或陈酒为佳。江南臬司多患噤口痢，粒米不进，郑奠一令服牛乳，久之亦瘥）。

白水牛喉，治反胃吐食，肠结不通（除两头，去脂膜，醋浸炙末，每服二钱，陈米饮下）

。酥、酪、醍、醐，皆牛羊乳所作，滋润滑泽，宜于血热枯燥之人。牛胆，纳锻石于内，悬挂风处百日，治金疮良。

## 牛黄

泻热，利痰，凉惊

甘凉。牛有病，在心、肝、胆之间凝结成黄，故还以治心、肝、胆之病（《经疏》云∶牛食百草，其精华凝结成黄，犹人之有内丹。故能散火、消痰、解毒，为世神物。或云牛病乃生黄者，非也）。清心解热，利痰凉惊，通窍辟邪。治中风入脏，惊痫口噤（心热则火自生焰，肝热则木自生风，风火相搏，胶痰上壅，遂致中风不语。东垣曰∶中脏宜之。若中腑及血脉者用之，反能引风入骨，如油入面。按∶中风中脏者重，多滞九窍；中腑稍轻，多着四肢。若外无六经形证，内无便溺阻隔，为中经络，为又轻。初宜顺气开痰，次宜养血活血，不宜专用风药。大抵五脏皆有风，而犯肝者为多。肝属风木而主筋，肝病不能营筋，故有舌强口噤，
斜、瘫痪、不遂、不仁等症。若口开为心绝；手散为脾绝；眼合为肝绝；遗尿为肾绝；吐沫鼻衄为肺绝；发直头摇、面赤如妆、汗缀如珠者，皆不治。若只见一二症，犹有可治者），小儿百病（皆胎毒、痰热所生。儿初生时未食乳，用三五厘，合黄连、甘草末蜜调，令咂之良），发痘堕胎（善通窍）。牛有黄，必多吼唤，以盆水承之，伺其吐出迫喝即堕水，名生黄，如鸡子黄大，重叠可揭。轻虚、气香者良（观此则非病乃生黄矣）。杀死，角中得者名角黄，心中者名心黄，肝、胆中者名肝、胆黄。成块成粒，总不及生者。但磨指甲上，黄透指甲者为真（骆驼黄极易得，能乱真）。得牡丹、菖蒲良（聪耳明目），人参为使。

恶龙骨、龙胆、地黄、常山。

## 白马溺

泻，杀虫，消症

辛寒。杀虫，破症积，治反胃，（祖台之志怪云∶昔有人与奴皆患心腹痛病，奴死，剖之得一鳖，尚活。以诸药投口中，不死。有人乘白马观之，马溺坠鳖而鳖缩，遂以灌之，即化成水。主乃服马溺而愈）。

## 驴溺

泻，杀虫

辛寒。杀虫，治反胃噎膈（须热饮之。张文仲《备急方》曰∶昔患反胃，奉敕调治，竟不能疗。一卫士云∶服驴屎极验。遂服二合，只吐一半，再服二合，食粥便定。宫中患反胃者五六人，同服之俱瘥）。

## 阿胶

平补而润

甘平。清肺养肝，滋肾益气（肺主气，肾纳气），和血补阴（肝主血，血属阴），除风化痰，润燥定喘，利大、小肠。治虚劳咳嗽，肺痿吐脓，吐血衄血，血淋血痔，肠风下痢（伤暑伏热成痢者，必用之。妊娠血痢尤宜），腰酸骨痛，血痛血枯，经水不调，崩带胎动（或妊娠下血，酒煎服）。痈疽、肿毒及一切风病、泻者忌用（大抵补血与液，为肺、大肠要药。

寇宗
曰∶驴皮煎胶，取其发散皮肤之外。用乌者，取其属水以制热则生风之义，故又治风也。陈自明曰∶补虚用牛皮胶，去风用驴皮胶。杨士瀛曰∶小儿惊风后，瞳人不正者，以阿胶倍人参服，最良。阿胶育神，人参益气也。按∶阿井乃济水伏流，其性趋下，用搅浊水则清。故治瘀浊及逆上之痰也）。用黑驴皮、阿井水煎成（苏颂曰∶《本经》阿胶亦用牛皮，见二胶可通用。牛皮胶制作不精，故不堪用），以黑光带绿色、夏月不软者真。锉炒成珠，或面炒、蛤粉炒（去痰）、蒲黄炒（止血），酒化、水化，童便和用。得火良。山药为使。畏大黄。

## 黄明胶

_即牛皮胶_

补虚

甘平。功与阿胶相近，亦可代用。同葱白煮粥，通大便（李时珍曰∶真阿胶难得，牛皮胶亦可权用。其性味皆平补，宜于虚热之人。张仲景治泻痢，阿胶与黄胶、黄蜡并用。陈藏器曰∶诸胶皆能疗风补虚止泄，驴皮主风为最。《经验方》云∶痈疽初起，酒顿黄明胶四两，服尽，毒不内攻。《唐氏方》∶加穿山甲四片，烧存性用。昂谓∶此方若验，胜于服蜡矾丸也）。

## 虎骨

宣，去风，健骨

味辛微热。虎属金而制木，故啸则风生。追风健骨，定痛辟邪。治风痹拘挛疼痛，惊悸颠痫，犬咬骨哽（为末，水服，犬咬敷患处）。以头骨、胫骨良（虎虽死，犹立不仆，其气力皆在前胫。时珍曰∶凡辟邪疰，治惊痫，瘟疟、头风，当用头骨。治手足风，当用胫骨。

治腰脊风，当用脊骨，各从其类也）。

虎肚，治反胃（取生者，存滓秽勿洗，新瓦固 存性，为末。入平胃散一两，每服三钱，效。昂按∶虎肚丸宜于食膈，若寒膈、气膈、血膈、痰膈，恐难见功）。

虎睛为散，竹沥下，治小儿惊痫夜啼。

## 犀角

泻心、胃大热

苦酸咸寒。凉心泻肝，清胃中大热，祛风利痰，辟邪解毒。治伤寒时疫，发黄发斑（伤寒下早，热乘虚入胃则发斑；下迟，热留胃中亦发斑），吐血下血，蓄血谵狂，痘疮黑陷，消痈化脓，定惊明目。妊妇忌之（能消胎气。时珍曰∶五脏六腑，皆禀气于胃。风邪热毒，必先干之，饮食药物，必先入胃。角，犀之精华所聚，足阳明胃药也。故能入阳明，解一切毒，疗一切血，及惊、狂、斑、痘之证。《抱朴子》云∶犀食百草之毒及棘，故能解毒。饮食有毒，以角搅之，则生白沫）。乌而光润者胜，角尖尤胜（鹿取茸，犀取尖，其精气尽在是也）。现成器物，多被蒸煮，不堪入药。入汤剂磨汁用，人丸散锉细。纸裹纳怀中，待热捣之立碎（《归田录》云∶人气粉犀）。升麻为使。忌盐。

## 羚羊角

泻心、肝火

苦咸微寒。羊属火，而羚羊属木，入足厥阴（肝）、手太阴、少阴（肺、心）经。目为肝窍，此能清肝，故明目去障。肝主风，其合在筋，此能祛风舒筋，故治惊痫搐搦，骨痛筋挛；肝藏魂，心主神明，此能泻心、肝邪热，故治狂越僻谬，梦魇惊骇；肝主血，此能散血，故治瘀滞恶血，血痢肿毒；相火寄于肝胆，在志为怒，（经曰∶大怒则形气绝，而血菀于上），此能下气降火，故治伤寒伏热，烦懑气逆，食噎不通；羚之性灵，而精在角，故又辟邪而解诸毒（昂按∶痘科多用以清肝火，而《本草》不言治痘）。似羊而大，角有节、最坚劲、能碎金刚石与貘骨（貘，音麦，能食铁）。夜宿防患，以角挂树而栖（角有挂纹者真。一边有节而疏，乃山驴、山羊，非羚也）。多两角。一角者胜。锉研极细，或磨用。

## 鹿茸

大补阳虚

甘温（一云咸热）纯阳。生精补髓，养血助阳，强筋健骨。治腰肾虚冷（《百一方》∶鹿角屑熬黄为末，酒服，主腰脊虚冷刺痛），四肢酸痛，头眩眼黑，崩带遗精，一切虚损劳伤。惟脉沉细、相火衰者宜之。鹿角初生，长二三寸，分歧如鞍，红如玛瑙。破之如朽木者良（太嫩者，血气未足，无力）。酥涂微炙用（不酥涂则伤茸），或酒炙。不可嗅之，有虫恐入鼻颡（猎人得鹿，絷之取茸，然后毙鹿，以血未散故也。最难得不破，未出血者。沈存中《笔谈》云∶凡含血之物，血易长，筋次之，骨最难长。故人二十岁，骨髓方坚，麋、鹿角无两月长至二十余斤，凡骨之长，无速于此，草木亦不及之。头为诸阳之会，钟于茸角，岂与凡血比哉！鹿阳兽，喜居山；麋阴兽，喜居泽，麋似鹿，色青而大。皆性淫，一牡辄交十余牝。麋补阴，鹿补阳，故冬至麋角解，夏至鹿角解也。麋、鹿茸角，罕能分别。雷
曰∶鹿角胜麋角。孟诜、苏恭、苏颂，并云麋茸、麋胶胜于鹿。时珍曰∶鹿补右肾精气，麋补左肾血液）。

鹿角咸温。生用则散热行血，消肿（醋磨，涂肿毒。为末，酒服，治折伤。《医余》曰∶有
疮赤肿而痛，用黄连凉药久不愈者，却当用温药，如鹿角灰、发灰、乳香之类，此阴阳寒暑往来之理也）辟邪，治梦与鬼交（酒服一撮，鬼精即出。能逐阴中邪气恶血）。炼霜熬膏，则专于滋补（时珍曰∶鹿仍仙兽，纯阳多寿，能通督脉。又食良草，故其角、肉食之，有益无损。鹿，一名斑龙，西蜀道士尝货斑龙丸，歌曰∶尾闾不禁沧海竭，九转灵丹都漫说，惟有斑龙顶上珠，能补玉堂门下穴。盖用鹿茸与胶、霜也）。造胶、霜法，取新角寸截，河水浸七日，刮净，桑火煮七日，入醋少许，取角捣成霜用，其汁加无灰酒熬成膏用。畏大黄（鹿
，鹿相交之精也。设法取之，大补虚劳）。

## 麝香

宣，通窍

辛温香窜。开经络，通诸窍，透肌骨，暖水脏。治卒中诸风、诸气、诸血、诸痛，痰厥惊痫（严用和云∶中风不醒者，以麝香清油灌之，先通其关。东垣曰∶风病在骨髓者宜之。

若在肌肉用之，反引风入骨，如油入面。时珍曰∶严氏言风病必先用，东垣谓必不可用，皆非通论。若经络壅闭，孔窍不利者，安得不用为引导以开通之耶！但不可过耳。昂按∶据李氏之言，似乃以严说为长。《广利方》中恶客忤垂死，麝香一钱，醋和灌之），症瘕瘴疟，鼻窒耳聋，目翳阴冷。辟邪解毒，杀虫堕胎。坏果败酒，故治果积、酒积（东垣曰∶麝香入脾治肉，牛黄入肝治筋，冰片入肾治骨）。研用。凡使麝香，用当门子尤妙。忌蒜。不可近鼻，防虫入脑（麝见人捕之，则自剔出其香，为生香尤难得。其香聚处，草木皆黄。市人或搀荔枝核伪之）。

## 熊胆

泻热

苦寒。凉心平肝，明目杀虫。治惊痫五痔（涂之取瘥）。通明者佳。性善辟尘。扑尘水上，投胆少许，则豁然而开。

## 象皮

外用，敛金疮

象肉壅肿，以刀刺之，半日即合。治金疮不合者，用其皮灰，亦可以熬膏入散。

象胆亦能辟尘，与熊胆同功。

## 獭肝

补肝肾，杀传尸

甘咸而温。益阴补虚，杀虫止嗽，治传尸鬼疰有神功（尸疰、鬼疰乃五疰之一，变动有三十三种，乃至九十九种。其症使人寒热，沉沉默默，不知病之所苦，而无处不恶，死后传入，乃至灭门。古方有獭肝丸。獭肝烘干，炙为末。水服二钱，日三次，以瘥为度）。诸肝皆有叶数，惟獭肝一月一叶，其间又有退叶，须于獭身取下，不尔多伪（吴鹤皋曰∶獭阴物，昼伏夜出，故治鬼疰。昂谓∶不然，缘其肝独异于他兽也）。

## 皮

泻，凉血

苦平。治肠风泻血，五痔（烧末，油调敷，水服亦佳）阴肿。脂滴耳中治聋。胆点痘后风眼。似鼠而圆大，褐色，攒毛，外刺如栗房。 黑存性用。

## 兔矢

_一名明月砂_

宣，明目，杀虫

杀虫明目，治痨瘵五疳，痘后生翳。

兔肝泻肝热，故能明目。

兔肉治消渴（《海上方》∶澄汁冷冻饮料），小儿食之稀痘疮（陶弘景曰∶孕妇食之，令儿缺唇。保寿堂兔血丸，令小儿永不出痘，虽出亦稀。腊八日取生兔刺血，和荞麦面，加雄黄四五分，和丸，如绿豆大。初生小儿，乳汁送下二三丸，遍身发出红点，此其验也）。

## 鼠矢

宣，调阴阳

甘而微寒。治伤寒劳复发热，男子阴易腹痛（妇人伤寒初愈，即与交接，毒中男人，名阴易。若女人与伤寒男子交者，名阳易。《活人》有鼠矢汤）。两头尖者，为雄鼠屎。

鼠胆明目。汁滴耳中，治二十年老聋（陶弘景曰∶鼠胆随死辄消，不易得也）。

鼠肉治儿疳鼠 （河间曰∶鼠性善穿，而治疮 ，因其性为用也）。

  1. 上一页：药性总义
  2. 下一页：鳞介鱼虫部


