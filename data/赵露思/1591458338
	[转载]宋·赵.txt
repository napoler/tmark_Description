
	[转载]宋·赵蕃诗集（01

【卷01】

哀文鼎

晦日书来四月收，报余新失赵湖州。  
只今交友如渠几，一展来书一泪波。

哀文鼎

海内忘形独汉中，几回日暮忆江东。  
不惟吾子伤形影，我亦交游不太穷。

哀文鼎

频年哭友不胜哀，不待年侵老自来。  
未保此身长健在，与君茅屋卧苍苔。

爱山堂

朝从日挂钲，暮至月吐璧。  
坐得少文图，不资康乐屐。

安福道中见牛行陇亩间齕草而不食禾问之皆云谷成实则牛不复食矣

种得离离职尔劬，朝塍暮陇只生刍。  
丝毫无补家先实，愧杀纷纷小丈夫。

安福界上远山之巅樵者颇众而山色如墨盖烧余也路逢村妇携篮者数辈问之云采野菜去

日上野烧没，云端樵路分。  
猿猱同矫矫，斤斧竞纷纷。  
有妇能供饷，携篮更采芹。  
田桑虽未动，尔事亦云勤。

安仁舣舟作

客路不知时节移，忽逢柳色已依依。  
无悰却数离家日，腊尽春回方始归。

八日五日雨

小雨新凉进，遥山翠霭分。  
稻粱先告病，粟麦晚收勋。  
助尔农人喜，嗟余课子勤。  
跨驴穷有相，琢句老无闻。

八日夜雨九日不止

中夜忽闻雨，迟明殊未收。  
都缘数日热，变此一庭秋。  
不但梅当熟，从来夏或裘。  
可怜方止酒，何日畔牢愁。

八日雨是日期成交来已而不至

一雨毋嫌骤，炎蒸得解围。  
桃笙疏不御，蕉萐顿忘挥。  
月暗萤偷照，风清虫趣机。  
所思期不至，还是掩荆扉。

八月八日发潭州后得绝句四十首

湘神知我爱湘中，故遣舟迟匪厄穷。  
可笑儿曹不解事，故云常值打头风。

八月八日发潭州后得绝句四十首

才把离觞已足悲，况哦别句慰相思。  
月明未比夜来别，人影已知天外追。

八月八日发潭州后得绝句四十首

平岸朝阳已映光，高林宿霭尚深藏。  
客中亟起繇何事，要趁侵晨数刻凉。

八月八日发潭州后得绝句四十首

鸥如玉洁鹭霜明，閒意相看了不惊。  
乃不悟予非慕者，决然飞背晚烟轻。

八月八日发潭州后得绝句四十首

罾塘断港劣容舟，鱍鱍盈篮叫不休。  
我亦买之将作腊，要和蔬茹绐饥喉。

八月八日发潭州后得绝句四十首

投罾政尔不能逃，偶逭还遭别网要。  
此意岂能知数罟，不能他日且今朝。

八月八日发潭州后得绝句四十首

南风纵急但温其，小雨虽微却透肌。  
永日蓬窗难坐卧，只随舷侧就阴移。

八月八日发潭州后得绝句四十首

刻木如瓶粉渍之，挂林聊当酒家旗。  
我当物色登临处，亦复因之为解颐。

八月八日发潭州后得绝句四十首

借居虽陋自如常，舟小安能具斛汤。  
却羡沈牛浮鼻去，绿桑阴不趁苍凉。

八月八日发潭州后得绝句四十首

扁舟往作槠州过，烟雾空蒙只市声。  
今夕再来还小泊，却逢江月正空明。

八月八日发潭州后得绝句四十首

午风吹坼稻花香，晨雨翻掀稻叶凉。  
道中尘埃犹净尽，田间欢乐讵能量。

八月八日发潭州后得绝句四十首

一年风月属中秋，今昔相传无异流。  
定自天公亦兴此，故教雨脚破云头。

八月八日发潭州后得绝句四十首

卢溪望望接宣风，景富犹能慰客穷。  
已爱熙熙村舍好，更欣漠漠稻田丰。

八月八日发潭州后得绝句四十首

晚山能紫复能青，远岭犹分近已冥。  
好语忽然生眼底，遽将摹写已无形。

八月八日发潭州后得绝句四十首

晓山能浅复能深，浅似朝晴深似阴。  
山色岂知朝暮改，行人自费短长吟。

八月八日发潭州后得绝句四十首

山驿虽荒亦可安，要眠杉月夜深寒。  
昨宵虚落才闻鼓，明夕江皋想枕湍。

八月八日发潭州后得绝句四十首

露冷初疑是晓霜，风高已觉爱朝阳。  
莫云节变能如此，直念吾衰不复强。

八月八日发潭州后得绝句四十首

城上青山远近横，城边草树亦相萦。  
城中台殿还相倚，画手其谁为写成。

八月八日发潭州后得绝句四十首

溪上秋来境倍佳，附城犹尔况村赊。  
却嗟政尔营行棹，不得于兹理钓车。

八月八日发潭州后得绝句四十首

仰山林壑旧曾游，拟欲重寻不自由。  
倚赖舣舟相对处，为予排闼向城头。

八月八日发潭州后得绝句四十首

晚日才能度两滩，诘朝应复又成乾。  
从来但说溯流苦，到我顺流良亦难。

八月八日发潭州后得绝句四十首

仰山山峙季溪流，知我东归俾暂留。  
尽日如推复如荡，为之成喜不成忧。

八月八日发潭州后得绝句四十首

两岸多为激水轮，创由人力用如神。  
山田枯旱湖田涝，惟此丰凶岁岁均。

八月八日发潭州后得绝句四十首

烟消日出见秋真，政恐却成憔悴人。  
赖是倦游归去日，扁舟载著自由自。

八月八日发潭州后得绝句四十首

鹭鸶虽说擅风标，永日滩头腹苦枵。  
凫鹜杂居宁自异，鸡群鹤处更加骄。

八月八日发潭州后得绝句四十首

秀植如云不可穷，长杉钜竹略相同。  
嗟余讵可如材者，政似飘飘秋后枫。

八月八日发潭州后得绝句四十首

遥看巨石屹相冲，不道中江有路通。  
几度跨羸行荦确，又成全室寄蓬笼。

八月八日发潭州后得绝句四十首

昌江直下水能平，却爱泷流激激声。  
频岁水灾何自拯，政由疏凿欠流行。

八月八日发潭州后得绝句四十首

病思昏昏略未醒，木犀谁遣浸饶瓶。  
兀然随我故山梦，竹故青青雨自零。

八月八日发潭州后得绝句四十首

三迳虽荒菊尚存，重阳想见露花繁。  
那知欲去去不及，病卧他州空断魂。

八月八日发潭州后得绝句四十首

去岁重阳事已讹，今年亦复病蹉跎。  
明年想见山中集，弟妹团栾黄菊歌。

八月八日发潭州后得绝句四十首

老去真成病不禁，炎蒸三日瘧如侵。  
江山旧识思新面，佳处真成略枕衾。

八月八日发潭州后得绝句四十首

季月将穷更起风，秋声乱杂櫨声中。  
倦游归去浑忘事，淹速从渠不计穷。

八月八日发潭州后得绝句四十首

煮泉树石閟幽深，来景栏干敞眺临。  
可是溪山须一面，怀人政尔动哀吟。

八月八日发潭州后得绝句四十首

暮色苍然遂不开，我舟亦欲傍崖隈。  
不唯帆过谁家宿，水鸟林栖亦并来。

八月八日发潭州后得绝句四十首

落日苍苍烟树林，渚鸥沙鸟更浮沉。  
过湖未远酒空阔，不见遥山出寸岑。

八月八日发潭州后得绝句四十首

日之夕矣下羊牛，想见吾庐树掩幽。  
儿自閒行牛自去，溪头熟路不须求。

八月八日发潭州后得绝句四十首

大琛酒价旧知名，樟树姑洲得并行。  
晨起亟思谋一醉，远钟已作叫岩声。

八月八日发潭州后得绝句四十首

午蔼纷纷无奈浓，晚来微敛见山容。  
鹅湖旧日经行地，清吹思乘十里松。

八月二十六日雨后呈沅陵教授

秋风比已凉如水，秋日还能热似焚。  
骤对碧云成突兀，忽看快雨洒缤纷。  
梧应留响中宵听，菊为韬香九日闻。  
排遣羇愁消底物，要君诗律张吾军。

八月二十四日同审知登塔山用审知前载九日留题之韵作二首时彦博归及常山

郊原莽莽吹黄埃，余暑已去若复来。  
昨宵一雨为苏洗，晓兴坐觉飞崔嵬。  
平生诗盟有徐孺，笔力可挽狂澜回。  
要明两眼费双脚，作计似我何疏哉。  
兹游只欠王子在，见说归书一纸开。  
追随正复听君乐，流浪如我空增哀。  
吾邦此山颇高绝，泛菊况堪临季月。  
要当相与一杯酒，只恐因之又成别。

八月二十四日同审知登塔山用审知前载九日留题之韵作二首时彦博归及常山

出门生憎触风埃，故邀幽人山中来。  
小休危亭带曲折，未尽高塔当崔嵬。  
目营所到岂有极，脚力尚壮不拟回。  
旧游久阔空信耳，高处一上何佳哉。  
是山百年定谁主，一丘新壤手所开。  
渊明自祭岂非达，杜牧作志夫何哀。  
如君风流固旷绝，与我论交忘岁月。  
异时访我入此山，扣牛共唱生生别。

八月十二日发潮

来犹念衾裯，去已谢絺綌。浮生几寒暑，大半是役役。  
长安冠盖地，难著山林客。虽云住连月，归梦无废夕。  
扁舟落吾手，旧路渐可识。迎潮初荡桨，晚日旋挂席。  
如鱼离罗网，如马脱羁絷。回首钓台高，清风明可揖。

八月十二夜至十六夜皆无月赋诗三首

月向中秋俟，阴从一夕愆。  
望中孤老眼，暗里耸吟肩。  
灯婢深留照，桃笙冷废眠。  
思兮在何许，有梦隔山川。

八月十二夜至十六夜皆无月赋诗三首

雨后凉虽在，秋中月遂孤。  
未妨疏狡兔，端恐失遗珠。  
屡起瞻云汉，还成候挈壶。  
清羸只益苦，庭树有栖乌。

八月十二夜至十六夜皆无月赋诗三首

已失连宵望，犹余此夕谋。  
疏明时递见，暗淡幸空休。  
无复丹梯意，居然四壁幽。  
有怀千万种，都付一搔头。

巴丘驿晚题二首

水驿聊容借，官曹少逭劳。  
关门对风雨，策杖看波涛。  
浩浩心疑壮，悠悠着遽搔。  
忽来双白鹭，伫立久江皋。

巴丘驿晚题二首

战伐求三国，覊縻自五溪。  
归飞慕鸿雁，沿戏狎凫鹥。  
酒以忘忧酌，诗因访古题。  
是身真老矣，南北更东西。

跋长公帖

每见故家观故物，辄思前事念前人。  
锦囊玉轴千年秘，儋耳珠崖万里身。

跋韩涧泉诗

周汉历历上下秦，侯王将相史叠陈。  
辱斯荣斯仁不仁，桃源鹿门商山人。  
南磵远孙涧之滨，所以三人入呻吟。  
桃源本是耕稼民，鹿门商山抱经纶。  
一世虽屈九原伸，所以绝笔于获麟。  
我之拟赋非厥伦，感公语我泪沾巾。

跋刘溪翁题韩府诗

何人咏出韩家府，是我建阳刘叔通。  
尽道唐人工乐府，罕能褒贬似渠工。

跋刘溪翁题韩府诗

谁咏韩家府，建阳刘叔通。  
是为闻以戒，斯可谓之风。  
妄矣彼侂胄，哀哉吾魏公。  
向来歌颂者，岂但剧秦雄。

白发三首

忆昨鬓毛殊未白，斑斑已复见于诗。  
天公嫌汝底相耗，故遣齐生不待衰。

白发三首

叶落归根莫漫悲，春风解发次年枝。  
人如草木空多智，一老宁闻再少时。

白发三首

少年志愿立修名，隐显悠悠略未成。  
倚赖少陵诗不误，白间会有黑丝生。

白鹭洲词寄曾裘甫

白鹭洲前烟草微，黄鹤楼外烟云外。  
缥缥黄鹤政高举，漾漾白鹭孤无依。  
鹤举直上登寥廓，鹭立汀洲方俯啄。  
卒然惊堕野人罝，岂不欲飞遭急缚。

白水道间

一源曲折几成桥，稻陇蔬畦高下浇。  
水碓暗鸣蛙吠草，绿云乱点鹭侵苗。  
谁云斗粟可相挽，到处佳山如见招。  
东亩拔秧南亩莳，乐哉安得助长谣。

白水寺

雾全深林晓到迟，树摇宿雨讶晴曦。  
不知客里何迁次，一似山中初起时。

白雾溪

雾雨犹疑合，槎头不可窥。  
凶年走牲酒，平旦但茅茨。

拜严方范祠

东都重风节，先生实启之。有士盖如此，不拯家国危。  
乃知大厦倾，未易一木支。我读党锢传，涕流每交颐。  
往来桐江船，必拜严子祠。俯诵宛陵句，仰观文正碑。  
禹稷与颜回，千载同其师。数公固天人，可望不可追。  
但愿如玄英，隐居名能诗。

拜朱仲卿墓

西都何啻万公卿，纸上空能阅姓名。  
桐乡啬夫少吏尔，墓木梢云独未平。

半江遇风涛其势危甚晚示同舟

言归固多欣，值险辄大怖。方趋顺风捷，忽与奔涛遇。  
得非蛟龙争，无乃雷霆怒。我舟仅如掌，我命且如缕。  
何止失人色，殆欲成狼顾。神明力扶持，生死费调护。  
平生素多艰，安坐乃其处。便哦归来辞，勿草远游赋。  
同行信同忧，相唁劳相谕。急反浪头魂，还寻酒中趣。

宝气亭三首

西下扁舟浩所经，暂梯堤石上津亭。  
偶从长老询遣迹，说道神游尚炳灵。

宝气亭三首

谁道剑池今已荒，有时光怪此何祥。  
平生自省惭多识，曷日乞灵亲炷香。

宝气亭三首

徐家笔力见南唐，今代更推江夏黄。  
屹立二碑端不朽，未输滕阁擅三王。

报谒徐大雅仁因以题赠三首

好在东都孺子孙，壮年曾谒舍人门。  
只今此道同终少，君独深藏耻自论。

报谒徐大雅仁因以题赠三首

我住东郊只树园，无人肯顾席为门。  
多君用意非流俗，忙里偷閒每见存。

报谒徐大雅仁因以题赠三首

兰芽紫坼映青盆，杏蕊红深供佛瓶。  
何独春能归草木，看君已老鬓重青。

北风

北风故应阴，南风还当晴。  
占风更占雨，巢穴寄吾生。

本斋

王之母之弟，徐子父之友。徐学自赣翁，王则因病叟。  
游目乡闾中，孰若二士秀。为汝名本斋，乞言置汝右。  
如病资药石，如饥待粮糗。嗟余亦老矣，门户百年旧。  
躬耕贫无田，为圃圣所陋。家携一束书，勉汝期日懋。

比见愚卿于庐陵出示杨谨仲诗卷中及其弟鲁卿问其所在云携琴往岳麓度夏今日见杨谨仲又云其弟卓卿近过此奉其母往游洪之西山回途游阁皂乃归尔余方困于道途有叹于其人作诗须到吉示愚卿及二君云

庐陵得交君弟兄，杨子诗中称鲁卿。  
问云携琴岳麓行，归期去日云秋清。  
今晨复见杨子面，为方卓卿近相见。  
玉隆阁皂两仙山，游以娱亲趁鲜健。  
我时闻之与杨子，啧啧叹息久不已。  
我方五斗困尘埃，渠亦栖迟一丘底。  
鲁卿卓卿真愈人，枉道儒冠解误身。  
异日名山倘行遍，卧图好学宗少文。

比因和首座诗有故欲撩公懒是真之句名其室日懒真知客一窗对青山尤可爱名其轩日遥碧属王君进之书榜为之赋诗二首

少日经禅暇，犹余文字嬉。  
老来无复事，日用亦奚为。  
衲被忘宵度，团蒲失昼移。  
谓公真是懒，如我不其痴。

比因和首座诗有故欲撩公懒是真之句名其室日懒真知客一窗对青山尤可爱名其轩日遥碧属王君进之书榜为之赋诗二首

窗户洁仍间，峰峦列以攒。  
旧因行脚见，今得坐禅看。  
明晦阴晴变，青黄草木观。  
本来元不动，是可学心安。

比与成父别谓先行矣及再至溧阳则犹未也留数日与之同归用雪中怀家之韵

分携决意归先我，邂逅尚留翻挽渠。  
已是常饥思稚子，更逾三月欠家书。  
岁云莫矣嗟何及，归去来兮计莫如。  
壮志渡江叻击楫，老怀寻壑愿巾车。

比作诗从成父索不老泉并简子进昆仲今日成父送酒与子进子肃子仪诗俱来复次元韵

闲居顾合亲杯勺，醉后无人怪疎略。  
所嗟故旧不可同，往往茅斋成独酌。  
儿曹痴疾故我问，问我嗜此有何乐。  
那知是乡疆场宽。南北东西无住著。  
自应只觅睡昏昏，不肯留计绶若若。  
浮生倏忽许事，今是何必还须昨。  
粗能适意效陶阮，底用策勋追卫霍。  
比年多病苦羸劣，暇日关心惟裹药。  
誓从欢伯重寻盟，身虽欲前心乃却。  
今晨风日亦佳哉，冬暖如春木阴薄。  
潜鱼拨剌鸟缓鸣，得处与我端相各。  
应门走报白衣至，麾去谓尔宁善谑。  
山阴应接已不暇，安得此君仍大嚼。  
须臾负担置我侧，趺坐方稳为惊作。  
问之遣向阿连家，季也不爽千金诺。  
竟徵西园昔人例，尚病无花来自洛。  
快令汲井洗觥觞，小摘畦蔬失穿屩。  
俱来数纸定谁氏，疑枉续帖摹秘阁。  
抽簪击钵一诵之，郊居赋谢东阳约。  
苍然暮色且欲合，檐光小占明窗拓。  
一时顿有未足道，真是曹刘暗中索。  
预愁取将下雷电，破箧深藏更牢钥。  
出门仰视天雨霜，良夜初沉云四幂。

笔答

拔毛知不免，受缚叹何穷。  
屡沐虽蒙赐，披心每尽忠。  
愤然成臆对，老矣实头童。  
醉素今安在，归真托此公。

毕叔文借示郭峡州诗二轴志其所见

真行黄家元佑脚，隐帙奥篇穷秘阁。  
计其胸中所余地，数百犹能君辈著。  
中朝文物政须此，刺史郎官谩今昨。  
脑脂遮眼失乘黄，安得金篦令刮膜。

毕叔文携坡帖及与季真给事倡酬诗卷见访于邢大声家相与观之明日次淳熙癸卯正月二十月一日也

精金美玉当难朽，白衣苍狗终何有。  
胡为径欲老东坡，应坐生时宿南斗。  
何时斯文日再中，共推元佑超群公。  
衮衣已易深衣古，醴酒宁思客酒浓。  
当年政化方随日，诏访贤良设科十。  
玉堂发策肆雄深，四海旁招无遁逸。  
缅惟贞观图凌烟，功臣剑佩空跄然。  
未如武德藏书府，至今名字星日悬。  
君之曾祖我高祖，想象闻风谓千古。  
书藏东里罔或存，集喜西台刊未睹。  
相逢已足慰悲凉，墨妙更许窥家藏。  
趣奇造异两邢子，置酒共亲灯烛光。

毕叔文以双头白莲送程士和录唱酬诗以求次韵

是间何处有涟漪，况复双莲为出奇。  
要使惔焚成一洗，政须冰雪露多姿。  
折来不许从君玩，赋就空能唤我为。  
已见神人出姑射，定烦朝日避咸池。

碧云

碧云散舒，合且复离。  
皓月涌照，圆而不亏。

碧云

翳翳村巷，遥遥犬声。  
肃肃庭枝，啾啾鸟鸣。

碧云

寒镫既张，幽室有光。  
岂无他人，惟子之良。

避雨入总持寺谒澹台子羽墓

濒湖有幽寺，避雨适来过。  
吏役毋庸遽，幽寻所得多。  
雷祠真诡特，古墓绝微讹。  
鸟篆森奇画，龟趺载雅歌。

辨漆

面上清如水，牵丝作钩钩。  
拨开鹰粪脚，打起有浮沤。

别范建康

早日学诗才得穷，人穷乃复愧诗工。  
如公久已独步外，顾我何堪猥诵中。  
岁晚人家方墐户，地长客子尚飘蓬。  
如闻深讲救荒政，忍使箪瓢独屡空。

别韩尚书

南山之作险以壮，南溪之作閒以放。  
流风莫和况当家，南涧先生堪颉颃。  
吾州自昔寡所传，一自南渡居群贤。  
迩来寂寞谁嗣焉，先生筑屋南山边。  
先生事业本廊庙，履声夙已明光到，  
阖庐固非避寒暑，大厦万间均覆帱。  
我家为庶为清门，早因昭德容攀援。  
自期松柏岁寒后，不入桃李春风园。  
乡者屡见不一见，何但怀刺亦行卷。  
胡为于此不继来，衣食遑遑游苦倦。  
扁舟去矣江复湖，可能不一趋庭隅。  
吹嘘上天不敢望，赠言于此能无乎。

别晦庵

身堕南州已觉赊，五溪从此更天涯。  
别肠何止成万转，霜鬓不堪今半加。  
颇念客留同此日，绝怜归梦每还家。  
公如踵赴仙都约，犹拟颉颃飞佩霞。

别季承

兼旬眠食同，慷慨豁心胸。  
尚喜斯文在，未忧吾道穷。  
鹅湖余旧历，鹫岭子新逢。  
四海均同宇，休言两地中。

别近呈明叔

靖节甘忤俗，子云空解嘲。  
纷纷多面友，了了独心交。  
四海叹浮梗，三年嗟系匏。  
语离无几日，梅蕊况江郊。

别马庄甫

邂逅成深识，殷勤不作遥。  
鹅湖书后约，汭口骑能招。  
奔逸君诚俊，衰摧我不聊。  
嗜书甘寂寞，破敌看嫖姚。

【卷02】

别齐之

新月净林木，微风动菰蒲。客子不能寐，拊身念艰虞。  
忽思骑鲸翁，已去不可呼。乐哉今夕境，忍令堕空虚。  
南都李文学，豪气老不除。将为章江行，值我彭蠡湖。  
一见如平生，健论真起予。座间诵新作，峥嵘突黄初。  
携酒夜过我，烹鸡仍脍鱼。快饮不记琖，耳热歌乌乌。  
乘坠俱大谬，醉倒不用扶。几梦即了我，此身无复余。  
胜践无古今，人事自作疎。东西南北人，何必怀此都。  
明朝两茫茫，危途各崎岖。语离有遗恨，更起捋君须。

别沈二弟

一别动五载，此生能几回。  
其间何不有，只是恐生哀。  
我病真衰矣，君才盍勉哉。  
要留还索去，风雨更漼漼。

别邢公昭丈

适远能忘别，冲行敢惮泥。  
野航初唤渡，茅屋正啼鸡。  
雨后妨梅步，风前对竹题。  
因公动高兴，忆我旧幽栖。

别徐运使

风声富贵每多偏，造物于公独俾全。  
笑我效颦忘露丑，不知学步返难前。  
侏儒自合奉囊粟，卫尉何曾直一钱。  
我地有饥能任耻，熟闻高义薄云天。

别杨谨仲

篱竹又离箨，沼荷还叠钱。  
我来成伫立，公为起高眠。  
清静子云宅，扶疎陶令篇。  
三年浑易尔，此别各苍然。

别约之舅

叹息无钱归买山，驾言渺渺不知还。  
为家百亩未为秦，何事一生长苦悭。  
我漫参军作蛮语，公能诗赋动江关。  
固穷似舅诗难敌，不待床分上下间。

别曾运使

钟陵寂寞几何年，公自茶山又一传。  
万里未能攀老鹤，晚风那复听鸣蝉。  
乖离每觉如思古，流转何知复拜前。  
剩欲相从还索去，候门稚子望归韉。

别赵常德

旧诗零落似前生，岂意公能识姓名。  
青眼何堪辱如故，白头自觉已无成。  
普天无复归耕处，薄禄谩为糊口营。  
今日违离定何往，壶头路险更秦城。

别赵叔

汉廷无出右，天下举归心。  
岁晚雪霜干，春余桃李阴。  
班崇贰卿贵，掾落五溪深。  
勿谓无回雁，邮传可嗣音。

别赵信州

拍拍桃花水，轻轻莲叶舟。  
生憎冲野马，失喜见沙鸥。  
漫浪端如此，饥寒信有不。  
未探怀玉蕴，且访九华幽。

别朱子大苏召叟昆仲

薄宦尘埃易满襟，问盟犹喜盍朋簪。  
只今风月一杯酒，明日云山千里心。  
杨柳阴疏秋舘净，芙蓉香冷暮江深。  
潮回一信西兴渡，频寄相思别后吟。

别宗父

许日问何滞，今晨真遂行。  
人生苦飘泊，岁事复峥嵘。  
鹤发欠亡恙，燕雏怜未成。  
临分再三语，不为别离情。

秉文同成父问屋普圆过予而归

朝响疏疏不晻光，暮檐浏浏亦无长。  
胡然可救焦枯厄，政尔能成湔祓方。  
堆案文书小盘礴，并溪草树一徜徉。  
君方问隐我思去，异日相望何有乡。

秉文以田事入村归而寄之二首

村村获稻急，得得跨驴行。  
别野片时役，好诗无数成。  
羸躯难并出，病眼待渠明。  
落日斜犹挂，凉风晚更生。

秉文以田事入村归而寄之二首

屡雨不濡土，凉风兹已秋。  
不知今岁事，定获几分收。  
日籴每怀虑，岁余当逭忧。  
题诗才纸尾，又起望云头。

病卧闻益卿未行不能晤语成四十字

卧听晚来雨，悬知明日行。  
破床空辗转，高论阻峥嵘。  
文选君精理，江西我监名。  
官曹敢论契，翰墨且寻盟。

病中

风树萧萧雨若筛，间飘黄叶挂蛛丝。  
虫号亡赖更满耳，况是病夫新起诗。

病中即事

病态与时关，炎凉仅覆翻。  
秋风已吹鬓，沴气尚留根。  
比屋均如此，吾生敢自论。  
苦嗟诗总废，斗水汲深浑。

病中即事十五首

半百还过半，平安殊未平。  
饥寒兼抱病，造物此何情。  
讵敢怀尤怨，那能问否亨。  
独怜无以养，深愧下帘生。

病中即事十五首

汀袍犹拥绿，林幄尚遮青。  
霖雨秋冬接，商飚早晚经。  
枯荄明野烧，槁叶暗深坰。  
荣谢何终极，衰迟孰所令。

病中即事十五首

炎凉自时态，何乃战胸中。  
谴句追韩子，辟碑摹鲁公。  
闻尘非为蚁，是境不因工。  
要使神明复，毋辞瞑眩攻。

病中即事十五首

宵晴朝复雨，夜雨晓还晴。  
未识冬天尔，浑疑春令行。  
人人忧瘧疠，物物败生成。  
禬法繇来古，官居孰用情。

病中即事十五首

端居念朋友，多病懒书题。  
怀旧频搔首，看云独杖藜。  
鱼沉秋水阔，鸿远暮天低。  
直恐乖离久，相逢老少迷。

病中即事十五首

莽莽前山隔，冥冥独树遮。  
断行迷白鹭，垂翅湿归鸦。  
暝色看仍合，羁愁望愈赊。  
不应缘一病，全失醉生涯。

病中即事十五首

晚食以当肉，人言蠋巧贫。  
茹蔬何不可，设说未为真。  
既屏猪肝累，何须鲑菜珍。  
夜煨牛粪芋，朝罨破铛尘。

病中即事十五首

蒲柳望秋衰，风霜况此时。  
人今非少壮，病只益清羸。  
几诵立名语，频哦看镜诗。  
浮生那足恃，迅景不容追。

病中即事十五首

丛菊虽云薄，秋花独此芳。  
只愁霜后槁，宁虑雨前荒。  
蝶冷飞无迹，恐哀咽更长。  
嗟予自失所，对汝益增伤。

病中即事十五首

懒命鸡栖驾，分安龙具寒。  
枕肱朝日美，拥鼻北风酸。  
伪异公孙被，甘同陋巷箪。  
啼号从强聒，忧乐听旁观。

病中即事十五首

精庐名负郭，古路别通村。  
落叶多新积，苍苔半宿根。  
杖藜溪见影，步屐雨流痕。  
更羡儿童辈，骑牛不驾辕。

病中即事十五首

暮与牛羊夕，朝随鸦鹊兴。  
山林真可乐，轩冕梦何曾。  
供给欠升斗，往还无友朋。  
粗成酬二事，老此讵难能。

病中即事十五首

雨合湍流息，风高松韵寒。  
中宵空耿耿，长夜苦漫漫。  
梦去无多地，愁来匪一端。  
明朝对清镜，政恐觉凋残。

病中即事十五首

雨湿云衣敛，风沉月镜昏。  
谁家宵急杵，何处苦啼猿。  
睡思浑无思，吟魂欲断魂。  
钟声才近寺，鸡叫已遥村。

病中即事十五首

风雨虽如晦，鸡鸣不废晨。  
窗明惊次第，吾卧待逡巡。  
泣豆因煮豆，柏人何迫人。  
为家疑宿业，旧学似前身。

病中寄呈王信州老谢丈

韩诗不可犯，颜字不可凟。旧言驱瘧疠，其效甚符籙。  
追慕记初学，讽诵怀三复。如何且逾月，此物犹肆毒。  
得非缘法异，无乃灾釁酷。推移自前后，进退亦淹速。  
岂惟搜脂髓，直觉憎面目。医方戒山果，牙颊怕脔肉。  
味嫌东野荠，馁厌平原粥。莫知所生理，真恐遂鬼录。  
属时秋已季，更值雨相续。卧闻扫空阶，起步惊陨木。  
蛩号故亡赖，蚊豹成暗逐。未资卒岁计，颇病严霜促。  
幸遭贤使君，立政匪今俗。教微下黄堂，惠已周白屋。  
论情素有托，谒见惭未卜。讵应四壁立，久作穷途哭。  
谢公方在郡，荐士宜首牍。畴能借齿牙，价可重金玉。  
自怜非道谋，触事先颜恧。病倦不成书，书成况难读。

伯山因其侄来惠书报以二绝

昔日穷岗今竹溪，更生臣向复奚疑。  
此中安否渠能说，懒复作书聊寄诗。

伯山因其侄来惠书报以二绝

蕙亩兰开梅吐枝，近来凡有几篇诗。  
已令经纪江头竹，早晚为君修短篱。

伯威和章记祥符定交云尔蕃之次韵曾未及此再用韵作二首后一首重寄伯山尚留太和伯威诗乃去腊既望写四月晦蕃始得之

前贤嗟不及，夫子盖其流。海内闻诗熟，言间惬意投。  
午暄同静庑，暮雪阻高楼。别似崇晨耳，一年今半休。  
不作山王咏，故闻嵇阮流。龙渊失珍袭，猿木悔穷投。  
子句成江阁，余怀限戍楼。碧云嗟暮合，黄发诵归休。

伯玉夜过因谈西湖石筍峰旧游用初三日韵

相识欣佳士，常谈厌老生。湖山游息处，风月笑言情。  
岂但沈疴愈，能令老眼明。无嫌数呼唤，政尔一殷兄。

泊舟叫岩入法林院访洪驹父留题

溪边遵微径，林下陟荒级。逢僧衣蓝缕，对面日曛黑。  
堂空若无人，岩浅仅容席。流传昔闻诗，求访今罔获。

泊舟桃花台入妙香院

携家本避长城戍，孙子相仍住桃坞。  
虽云秦暴赋可逃，后乃开通晋南渡。  
当时未有神仙传，创自渊明诗五言。  
只今图画遍四海，楼台树木空苍然。  
玄都亦说桃千树，梦得飘零因怨句。  
未应只属羽人家，亦有因兹悟初祖。  
我州那得桃花台，台下清溪转石哀。  
仙耶释耶不可见，每一过之空系缆。

泊舟西村见居民云数里间有梅访之殊未花

漠漠烟村四五家，水清霜落路平沙。  
我来欲问梅消息，地冷年年未放花。

博山道中

春阴春晴往复佳，园花落去逢山花。  
城中小驻欲十日，坐觉老眼孤芳华。  
中团寺前惯休歇，故向博山寻曲折。  
眼中奇处要使传，倚赖笔端真有舌。

不寐

近梦续远梦，长更和短更。月窗疑雪积，风柁苦宵行。  
天外独身在，暗中华发生。归田莫迟暮，底是物穷亨。

步北园示沈四弟

得趣堂到蓬荟深，主人何惜费千金。  
我行旬用当重到，要见梅花出树林。

步沈园

黄菊花残白菊花，孟冬风日亦云佳。  
晚来忽有寻诗兴，送尽投林万点鸦。

步溪头

溪头弱柳已丝垂，那得江南尚好枝。  
从此春风日亡赖，与须排写付新诗。

步溪头

浴凫拍拍已春声，相趁双飞属玉明。  
更待前山一犂足，断槎号濑总波平。

步溪头

草软沙平路不泥，岸巾扶策步循堤。  
江南春事信能早，正月已闻林鸟啼。

残梅

片片乾飞已足悲，况堪风雨横相欺。  
卒然此恨何由释，倚赖重开有背枝。

蚕妇

火蚕较早冷蚕迟，晏饭忘眠敢叹疲。  
缲车响罢促机杼，盖体到头无一丝。

长安行

东街女儿谁家子，有名籍籍长发市。  
不知身失不自回，顾侈金珠炫罗绮。  
西街贫女夫何如，年长不见行媒车。  
有时视倡独叹息，从之不可翻踌躇。  
伤哉彼倡不自丑，顾嘲贫女为牛后。  
此时贫女将何言，嫁与不嫁悬诸天。

长江

长江滚滚来无尽，顺流逆挽纷成阵。  
谁令转侧入漕河，舟似凫鹥亦难进。  
长江漕河唇齿间，去留异态空浩叹。  
孰能稍激长江水，顾使漕河舟亦起。

长门怨

只看金屋贮，便有长门弃。  
始盛终当衰，人情亦天意。

长田道中梅花

腊前已赋忆梅诗，年后才能见好枝。  
我亦嗟渠苦孤瘦，渠应怪我底清羸。  
虽然故有临风趣，政尔难忘觅句痴。  
回首江东在何许，故人相远费相思。

长田舖二首

野驿人稀到，空庭草自生。  
霜清殊未觉，雨细更含晴。

长田舖二首

晚日东西路，秋风长短亭。  
悲歌浑欲绝，衰泪不胜零。

常山道中

桃李成阴麦有花，筍舆咿哑我还家。  
谬薛莫望临邛令，雨后东陵宜种瓜。

常山道中

烟雨蒙蒙鸡犬声，道长人寂掩柴荆。  
漫山桃李浑无数，归近何妨细作程。

常山道中二首

发轫茅檐雨，营炊野店烟。春晴不难解，客恨自多牵。  
麦浪摇成涌，梅飞去若仙。画中端有句，诗里亦安禅。

常山道中二首

晨征阴雾合，晚泊霁光新。闻鼓初非社，逢耕政及春。  
嗟余寄径客，羡尔受廛人。有债成诗瘦，无钱罢饮醇。

常州先生以太守入对五首

皇皇几甸符，郁郁容台礼。固殊彼奏召，有待今沃启。  
上能格君心，次可禆国体。俗吏急簿书，细各纷盐米。

常州先生以太守入对五首

争观苏翰林，未识李北海。独能亲话言，异彼想风采。  
彷徨计拍马，留滞搴兰茝。匹马候南还，轻舟即东汇。

常州先生以太守入对五首

一州固菲轻，四海岂不重。与其事扶疎，孰若深培壅。  
骥不取德称，马多求驾泛。伟哉底柱功，障彼百川汹。

常州先生以太守入对五首

青毡非旧物，乔木岂故国。家传墨庄书，入嗣文靖德。  
欲知治兴衰，是系道滋熄。愚独愧衣冠，身宜亲稼穑。

常州先生以太守入对五首

姑苏访虎丘，西庵作清游。能谈著书人，老僧非黑头。  
义兴望荆溪，景坡亦前修。不能乘桴者，沧波没白鸥。

琛卿论诗用前韵示之

活法端知自结融，可须琢刻见玲珑。  
涪翁不作东莱死，安得斯文日再中。

琛卿为梅置酒用前韵

背荫初疑星未融，细看真有映玲珑。  
兴深且约诸君往，明日当愁著土中。

琛卿坐上作

负郭有佳处，昔时来未曾。梅高居竹表，石瘦倚兰层。  
置酒能要我，哦诗更得朋。醉挥君勿怪，明日吊溪藤。

辰阳待岳祠之命舟发武陵回寄从游诸公

叔父同流元佑支，清贫远自相国时。  
旧闻河朔人伟奇，元衡笔力犹可窥。  
佳哉伯玉贤埙篪，小阮亦与竹林期。  
兆民虽云非旧知，知之正自梅花诗。  
伯寿憔悴儒冠衣，十年不调长苦饥。  
经明行修后所归，非吾光远其谁推。  
洪文学问方筑基，基成可保无倾欹。  
嗟我误落东南陲，疏者乃亲亲异宜。  
念我流转终年疲，去章已上归俟之。  
或持酒肴或赠辞，亦或眷眷江之湄。  
数面成亲还语离，前日之乐今日悲。  
秋风飒飒衣披披，山长水远属玉飞。  
高城望断日已西，望不可见令人思。

陈丞以南安寨上所得二诗及到龙泉闻余戍地最远见怀二首为寄次韵

郴州何许是，山远水仍多。江徼重重栅，田夫户户戈。  
雷同嗟不早，叹我亦奔波。未必甘如此，而今敢谓何。

陈丞以南安寨上所得二诗及到龙泉闻余戍地最远见怀二首为寄次韵

路穷千涧底，人绝万山旁。暝宿茅寮冷，晨炊土灶荒。  
钦的布衾裂，倍觉夜蔬香。有底从军乐，题诗日在忙。

陈丞以南安寨上所得二诗及到龙泉闻余戍地最远见怀二首为寄次韵

问我能嗟远，如公肯见卑。十分期一见，四首仅蒙诗。  
傥许抄传可，何堪绝赠宜。虽然籍湜辈，附此姓名知。

陈丞以南安寨上所得二诗及到龙泉闻余戍地最远见怀二首为寄次韵

剪茅仍伐木，去凸亦锄坳。响屐无惊谢，投金政拟郊。  
百年终显晦，一稔在肥硗。隐地两成隔，颓墙空长梢。

陈严二君频送蜡梅因以成咏

缀蜡为花荆作枝，列为梅种自何时。  
诗多划木初无与，贤比兰荃又见遗。  
只道品题终不遇，岂期坡谷解相知。  
却怜二士空齐鲁，不及西都讲盛仪。

陈严二先生和前诗见示次韵报之

梅蕊何曾见，诗筒已再开。如怜今岁尽，唤起好春来。  
咫尺花当动，侵寻老故催。不知荣悴阅，更得几何回。

陈择之经过以赣守留尚书得祠亟归别之其行甚遽途中有诗见寄次韵

过我不停轨，嗔公但忆归。民思河内借，士失荆州依。  
别去目易极，诗来寒益衣。今时未为贵，岁晚望荆扉。

晨光次季承韵

薄雾收残雨，疏云漏晓暾。泥行从上下，归近得欣奔。  
近作要重录，旧书仍再温。平生屏居趣，毕世愿衡门。

晨起

布衾失余温，纸窗启微明。霜粲万瓦白，江可一苇横。  
故园菊应荒，郢岸梅且荣。客游胡滞留，岁事行峥嵘。

晨起

人语村村好，鸡声处处闻。树犹埋宿雨，山未释停云。  
俯仰夏已度，屈伸秋又分。平生灯火念，牢落叹离群。

晨起观雪

荒鸡号何多，邻犬吠愈悍。初迷纸窗隙，旋失布衾暖。  
呼童户先启，走报雪且满。为言果羞明，若尔真待伴。  
须臾起孩稚，次第及衰懒。索衣乱襦袴，取酒忘濯盥。  
试观尚零落，骋目迷间断。青黄倏衰白，陵谷置平坦。  
灞桥欠驴蹇，剡曲无棹短。有兴不可乘，摅词讵能诞。

晨起见牧牛者

前者蓑而眠，后者笠而坐。陂长不待鞭，草软无用莝。  
蚤耕蹔廑力，午放长逸卧。薄暮翁洗犁，儿歌互相和。

晨起示圣仙寮主

薄酒亦得醉，熟眠无所闻。林园夜飘雨，窗户晓封云。  
米藉邻翁易，衣寻宿火薰。为官君笑我，乐道我输君。

晨起闻杜鹃

水声嘈杂蛙声小，客子披衣坐侵晓。  
平生嗜懒每贪眠，行李催人未渠了。  
不胜倦叹歌方苦，更听林间杜鹃语。  
杜鹃我岂不知归，渊明政为饥驱去。

晨起闻鸡

宿雨收茅屋，群鸡叫远村。病羸深拥褐，厨罄晚开门。  
流落何年已，荒凉莫自存。束书徒负载，饥至不堪论。

晨起闻徐应卿诵季益诗作诗寄季益兼简公择

诗工于我贫相似，憇迹招提亦尔同。  
问讯稍愆书草划，往来长恨马匆匆。  
黄花红叶时将晚，衰发苍颜道转公。  
寄谢俞郎近安否，会看抟翮上秋风。

晨起行菜

勿谓山园瘠，能令菜本肥。相虽无肉食，谷免病年饥。  
看此鲑三九，何时腰十围。试评能自照，孰愈莫胜衣。

晨起雪作

苦寒不成眠，哀哉何时旦。拥衣听鸡鸣，有类巢木鹳。  
窗明若彷彿，自起寻宿炭。残炉星销尽，束緼分邻爨。  
频年惯羇旅，未省今日叹。为生乃至是，可复一笑粲。  
阴风忽悲吼，出户雪欲乱。所恨梅未开，不得争璀璨。

成父弟书来报朱先生过玉山留南山一日且有题名余不及从杖履为恨辄成鄙句寄斯远彦章且示成父

闻道朱夫子，南山尽日留。经行还阻见，会合信难谋。  
湛辈我无与，颜徒君好修。题名凡几字，好为刻岩幽。

成父弟作书室于前山举予旧名堂日青毡以榜之其旁一窗政直瑞峰取曾大父留题之句榜日霞牖赋诗二首

土断既已久，北人谁复论。莫嗟前辈远，尚有束书存。  
未免文科事，犹须素业尊。怅余今白首，宁复振吾门。

成父弟作书室于前山举予旧名堂日青毡以榜之其旁一窗政直瑞峰取曾大父留题之句榜日霞牖赋诗二首

避地初尚走，吾家住瑞峰。曾门有遗刻，一代仰高踪。  
几恨烟霞隔，忽欣窗户逢。眼明聊隐几，足倦免扶筇。

成父居于普宁寺钟楼之下辟以为斋旧名坎止近易榜日发深省衡州舅氏书之仆为赋四小诗以发深省斋为韵

正砾何所知，说法犹咄咄。  
况此空洞中，孰能无启发。

成父居于普宁寺钟楼之下辟以为斋旧名坎止近易榜日发深省衡州舅氏书之仆为赋四小诗以发深省斋为韵

危岑百尺高，下有溪流深。  
高深日相激，合此无尽音。

成父居于普宁寺钟楼之下辟以为斋旧名坎止近易榜日发深省衡州舅氏书之仆为赋四小诗以发深省斋为韵

人行冥昧中，遇坎辄自省。  
闻是微妙音，安得忘所警。

成父居于普宁寺钟楼之下辟以为斋旧名坎止近易榜日发深省衡州舅氏书之仆为赋四小诗以发深省斋为韵

我有嗜睡癖，衾枕长与偕。  
晨昏要无失，曷日住君斋

成父来自玉山审知有送行诗且以见及次韵

思君一夕或三起，诗卷曷从来眼里。  
骤疑笑语接秋窗，不悟江山隔吾里。  
近来海内诗好谁，贱目可怜空贵耳。  
谪仙既作东山称，杜陵亦贵衡阳纸。  
吾人得穷固其分，幽谷安能争市倚。  
何当与子弃兹世，卜居在在佳山水。  
不同渊明田潠，即效龟蒙耕甫里。  
文成不作封禅词，相我于耜并举趾。

成父期以十八日至已而爽约

已是跫然误足音，更堪疎雨过平林。  
呼灯自举一卮酒，颠倒海涛寻破衾。

成父送梅一株

无竹恐人俗，无梅忧竹孤。阿连解我意，为致三尺株。  
莳之西窗前，青白相与扶。梅瘦竹亦瘠，岂唯人独癯。  
终年厄贫病，藉尔得暂愉。索酒莫计琖，瓶罄当续沽。

成父以子进酿法为酒酒成许分贶趣之以诗并呈子进昆仲

苏仙尽饮不满勺，平生愿求酒方略。  
空山松桂不使间，必使捐糜效斟酌。  
自言坐客有酣适，已虽独醒同醉乐。  
是心可以付调元，叹息乡来湖海著。  
迩来继有孙夫子，文高饮少俱苏若。  
如何喜酿又相似，叔敖典型乱今昨。  
谈间快说酒中病，鏖战如遇将军霍。  
至其妙处殆神授，后稷揪种神农药。  
各篘近撇不老泉，石室兰溪望风却。  
我时篮舆适过之，静扫玉亭供偃薄。  
呼童洗觞置我前，谓我多寡随人各。  
讵须珠玉始修容，濡唇顿尔忘谐谑。  
我云此乃酒御史，径取橄榄充咀嚼。  
庶几正味两相类，祛我沉痾屏无作。  
我家是邦陋随俗，白酒酿来才宿诺。  
彼人固肯号茅柴，此意岂复知京洛。  
阿连闻道愈于我，换米急抛居上屩。  
不劳火齐挠妻孥，要与论功上麟阁。  
只今旬月计已熟，沾溉况自有夙约。  
醉乡道路久生梗，愁城疆界思开拓。  
便须健步速持似，预恐肴核穷搜索。  
梅公不与俗子对，我亦竹门无锁钥。  
但判醉倒更微吟，万事休休还莫莫。

成父有诗怀斯远次韵

港汊自相见，去来元一风。无宁敢天怨，亦未决途穷。  
白社明朝是，南山几驿中。君归不能远，我去若为同。

成父自太和来相看复回既别有作寄之

一马能来破远愁，送归还是上扁舟。  
鴒原眷眷急难义，菟裘切切将老求。  
吾儿可使齐书帙，汝归仍堪为酒谋。  
把玩余龄无几许，可如罝兔愧江鸥。

【卷03】

呈晁舅祖叔蕴

辈行虽如祖，年龄仅可兄。  
经过得屡见，文字有同盟。  
门户当深责，饥寒厌此生。  
良农务穮蔉，初不计秋成。

呈陈深交二首

相望仅一水，相赊逾十年。  
寻君向萧寺，叹我已华颠。  
老至是其理，穷来当益坚。  
云深雪溪树，尘暗曲肱弦。

呈陈深交二首

役役到番国，悠悠谁故人。  
僧房半牢落，湖水失清沦。  
我岂倚楼赵，君真惊座陈。  
何为辱倾倒，相与尽情亲。

呈程可久

微风送落日，余霞杂停云。陟彼山之巅，谁识我与君。  
彭蠡咫尺见，匡庐毫发分。波澜似吴淞，冈巘殊胜云。  
是间岂无诗，愧我初不文。图画亦足写，摩诘居离群。  
裴回竟何得，拂噗徒加勤。回憩僧所庐，幽闃令人欣。  
谈锋壮鏖战，茗碗频策勋。交游数伯厚，文字从右军。  
我是漫瞠若，莫能窥厥垠。少焉复来过，凛然落衣帉。  
江山恍疑非，林空月纷纭。旁有博士湖，姓名未前闻。  
何年隐君子，高栖辞世氛。得非羊裘渔，当是植杖耘。  
至今宴息地，离离幽草薰。人生七十稀，过眼俱虻岷蟁。  
适意何必多，悠悠几朝曛。君明履霜畦，我正坐水濆。  
会合且不常，使我生忧慬。何当十日款，诵说心为醺。  
庶如逢豫章，其藁一以焚。

呈段元衡

君从桂林来，我欲衡阳去。邂逅一尊同，飘流数年叙。  
我未长沙去，君复衡阳来。还思数年隔，更遣五言裁。  
我归玉溪傍，君向灵山侧。来往方自兹，飘流勿多惜。

呈逢宣子

叹息逢宣子，频为郡国宾。  
人皆说才具，我独爱词人。  
邂逅殊方见，凄凉半月春。  
但能诗似镜，从使鬓如银。

呈葛抚州二首

人物与江山，风流知比肩。  
家声自勾漏，出守更临川。  
美政人人说，新诗句句传。  
五言成漫兴，一见岂无缘。

呈葛抚州二首

试说临川郡，江西第一州。  
晏王今邑子，颜谢古诸侯。  
未觉流风远，端知物望优。  
岘山犹得拟，湛辈肯容不。

呈公择二首

背郭才数里，深林溪四环。  
精庐于此建，寓舍即其间。  
我已成栖遁，君能数往还。  
故知交义厚，不与世情关。

呈公择二首

此地无此客，若人吾故人。  
论文皆意到，出语见情真。  
未议作轻别，且当留浃旬。  
畦蔬饱春雨，小摘未妨频。

呈广仲运干

招真岩畔菊花秋，忆昨赋诗相赠投。  
不但居民思憇树，每令客子击行舟。  
只言腾踏已云远，岂料转输由尔留。  
我亦老焉犹昔日，倚楼看镜两悠悠。

呈郭峡州二首

往者枉书并赐诗，蔼然高义见乎词。  
襄阳耆旧今余几，海内风流更属谁。  
早日有怀期见止，秋风于此得来思。  
顾虽愿被林宗识，却恐人非讵辱知。

呈郭峡州二首

乡来识面苦无因，今日升堂叙所亲。  
岂爱潇湘为隐地，故嗟伊洛涴风尘。  
周程授受源流远，广受声名物望均。  
诏旨已闻班郡绂，徵书看即动蒲轮。

呈何县丞

古屋无多客挂包，占风政类鸟居巢。  
谁能故赋感不遇，亦莫空书广绝交。  
开阖屡摇尘户牡，{戛中加冖}磨时袅竹檐梢。  
南朝文物君家盛，听我追随学咏嘲。

呈衡州使君先生二首

当年月以秋中过，今岁凉因闰故迟。  
渴想话言思亟见，暑侵鞍马敢云疲。  
曾闻遗俗有存者，岂若吾身亲见之。  
少不如人今老矣，朝闻夕死庶几为。

呈衡州使君先生二首

常州何乃又衡州，或谓兹行乃胜游。  
钟鼓相闻寻岳寺，茝兰无数踏湘流。  
是中夫岂先生乐，此段聊供幽子求。  
岳麓相望唯石鼓，要令吾辈务藏修。

呈黄永新希二首

江夏无双士，嘉禾百里君。  
信非今日吏，要与古人群。  
阅世卧松柏，过前纷蚋蚊。  
薰莸自我别，青白在渠分。

呈黄永新希二首

偶作空房寓，频成假日从。  
平生壮诗胆，一见怯谭锋。  
天地虽云碍，江湖讵不容。  
终南捷径绝，衡岳卧图逢。

呈晦庵二首

一纸书来遂隔年，江湖远地水连天。  
纷纷横路又逢此，凛凛岁寒嗟独然。  
学道终期世勋业，抄经堑了佛因缘。  
白头下士重来拜，依旧鸥汀鹭渚边。

呈晦庵二首

不上龙门五过秋，袖诗还是觅扁舟。  
胡然贫病只如昔，听尔行藏随所由。  
未厌室人能我适，故防知己作公羞。  
孟郊五十酸寒尉，想见溧阳神尚游。

呈慧力然老

慧力知名寺，混融开士英。  
宗乘真继祖，翰墨亦兼名。  
更用终何得，悠然听此生。  
怀哉躬井碓，永绝世尘撄。

呈季承

发舒言笑非关酒，慰藉辛勤一以诗。  
往日追从虽旧矣，只今夷险更同之。  
真仙岩壑君行访，快阁江山我亦披。  
但恐衡阳无过雁，书筒不至费人思。

呈贾新之兼简谢子畅

拥衾困朝酲，著帽从宿诺。我家附东溪，君住穷北郭。  
俱悲壹无钱，独愧喜好学。诗声漫天壤，头白尚丘壑。  
去乡今几年，末路得其托。相望固非远，相见每不数。  
所思闻清淡，何意发狂药。

呈简寿玉

门外双槐日已高，庭中钜竹与争豪。  
萧萧共倚青云翰。渺渺仍工白雪操。  
欲向潇湘访兰芷，却从吴越看波涛。  
问君役役胡为尔，我亦叹嗟出入劳。

呈康职君谟

高谭自可解人颐，何况携醪烹伏雌。  
衰白无庸辨须发，困穷端只坐书诗。  
西湖阅境君其访，南亩深耕我自期。  
异日书来话畴昔，黄溪寺下雨昏时。

呈李赣州四首

忆昔重湖北，逢人问处州。  
寄书宁尽达，觅使苦无由。  
风月无离阔，山川自阻修。  
那知远游櫂，又傍昔年洲。

呈李赣州四首

见自长台数，于今十五年。  
虽云公偃薄，政坐我迍邅。  
苦志思重写，愁肠不易煎。  
却怜难掩处，霜发半萧然。

呈李赣州四首

安否每难问，姓名今得通。  
久忧埋积雪，大喜得春风。  
与世故多识，如公能几同。  
既欣还有感，愁对海棠丛。

呈李赣州四首

学时元草草，赋就每匆匆。  
竟复无真好，空令坐枉穷。  
春风才乱鸟，秋雨又鸣蛩。  
笑我胡为者，真成浪自攻。

呈李齐之文学

大机石头云自横。钓鱼台一潮初平。  
侧闻左蠡春水生，蛟龙改穴鼋鼊争。  
扁舟夜泊邬江尾，空山月出中夜起。  
政须杰名弹压此，乃祖诗成会泣鬼。

呈李思永

往见刘夫子，得闻君姓名。  
飘零方客路，邂逅若平生。  
学要精微讲，文须仔细评。  
道林并岳麓，他日得经行。

呈李知卿法曹

使者趋朝后，参军捧檄初。重湖来至险，两月听闲居。  
岂是拘形投，真成畏简书。祠官请已再，邮传报何疏。  
风雨工欺我，江山赖起予。刍薪频益槚，幼稚苦无储。  
凿枘宁防此，冠緌信有诸。何心事刀笔，但觉愧樵渔。  
观水知除满，看云见卷舒。故人方幕府，见谓合何如。

呈梁从善

飘流老矣谓知津，邂逅欣然愿卜邻。  
不但梁邢丈人行，更吾骚雅社中人。  
前秋一见遽为别，今日重来情倍亲。  
政自论诗得欢喜，更因话旧忽酸辛。

呈林子方运使四首

去岁都城客，传闻召节驰。  
深期遂披睹，得以叙乖离。  
竟复参差是，空成怅望兹。  
外台知不远，匹马敢言疲。

呈林子方运使四首

忆自梧州别，怀兹下榻勤。  
寸心长炯炯，尺素每云云。  
远地必迂报，高情真薄云。  
百年公几见，五十我无闻。

呈林子方运使四首

一代推人物，诸生赖楷模。  
高风虽莫并，盛德本非孤。  
物望归台阁，官称复转输。  
澄清虽雅志，献纳政时须。

呈林子方运使四首

白发丝难理，青衫叶半枯。  
自怜谋斗食，敢作恸穷途。  
试问遥书札，何如迩坐隅。  
合江趋浩渺，分水忘崎岖。

呈刘通判

自昔旰江妙人物，未容修水擅玙璠。  
狱平冤滞繇仁勇，众息讙哗赖德言。  
谓继更生校中秘，却追子骥问桃源。  
神仙天上多官府，盍乡蓬莱堑弭辕。  
阴伏阳升直泰辰，当年犹想降庚寅。  
泰山北斗人皆仰，和气春风德有邻。  
会即吹嘘九天上，岂徒风月五溪滨。  
不惟相国同年契，更有齐年相国人。

呈刘子后赵行之司理舅二首

南渡凄凉六十年，故家遗俗日萧然。  
不应门户端如此，政坐吾曹欠勉旃。  
斗食我今悲的发，束书今喜继青毡。  
乡来未识衡州士，闾里皆推有此贤。

呈刘子后赵行之司理舅二首

忽忽江头往一旬，敢疏请谒恐烦人。  
肯敦宿昔论交旧，更辱殷勤枉句新。  
已向清澌看流水，更从高节抚霜筠。  
白醪煮饼留终日，吾舅于今惊座陈。

呈刘子卿四首

南渡六十载，况谈元佑时。  
故家垂欲尽，遗事莽难知。  
文字既多舛，传闻宁破疑。  
唯公有源委，万折必东之。

呈刘子卿四首

近喜周公相，初传荐士章。  
非才孰为治，与国倍生光。  
故国异乔木，白驹空食场。  
弹冠与结绶，吾道不其昌。

呈刘子卿四首

王气东南盛，流风西北疎。  
往犹称旅寓，今乃逐乡闾。  
要熟儿童听，惟传父祖书。  
如公不一二，安得亦相于。

呈刘子卿四首

往自清江别，于今近十年。  
依僧聊避暑，扔节会朝天。  
我愧不如昔，公乎真过前。  
政规期断手，明本已终篇。

呈陆严州二首

一代诗盟孰主张，试探源委见深长。  
家声甫里归严濑，句法茶山出豫章。  
千里寸心长炯炯，十年两鬓漫苍苍。  
扁舟纵欲乘风去，可不一登君子堂。

呈陆严州二首

去年犯雪到严州，呵笔题诗曳履投。  
所恨决然成间阔，故兹复尔小迟留。  
精金美玉自有价，伯乐王良无即休。  
珠玉见褒犹美疢，药须瞑眩疾方瘳。

呈陆严州五首

江山不因人，何以相发挥。  
人而非江山，兴亦无所归。  
是故新定郡，得公倍光辉。  
岂惟江山然，鸥鸟亦依依。

呈陆严州五首

簿领古白下，檄书走临川。  
陈诗道所怀，奈此巍巍然。  
临分得闻见，语以故有连。  
此意亦厚矣，乖离今十年。

呈陆严州五首

会稽岩壑林，新定山水薮。  
一焉唤来居，一焉烦出守。  
人言公未遇，我独以为不。  
得失彼此间，于兹分薄厚。

呈陆严州五首

一代文翰主，百年风月怀。  
于今则所独，视古良与偕。  
试评云雾窗，孰与山水斋。  
况我方与严，身沈名不埋。

呈陆严州五首

往游金陵都，始攀石湖仙。  
为我谈公诗，大雅后有焉。  
谓我欠公诗，勉哉成其天。  
此语久不理，今朝堕公前。

呈闾丘四舅二首

忆昨都城见，于今岁月长。  
中间各忧患，重对两悲凉。  
课最舅材显，诗穷甥鬓苍。  
相逢又相别，客路况冰霜。

呈闾丘四舅二首

不识高安县，饱闻明恕堂。  
毋卑百里小，未觉四年长。  
议论兼秦汉，规模类越杭。  
庙堂方急此，已试乃为良。

呈毛伯明李叔器

阴雨春三月，倦游天一隅。  
故难同类我，还复叹犹吾。  
不惑防终蔽，无闻恐遂愚。  
犹欣得师友，可以慰羁孤。

呈明叔七首

近郭梅开应已多，几思扶策奈慵何。  
兴来起觅墙阴树，点检无花除病柯。

呈明叔七首

今年梅愈去年多，我亦催行奈汝何。  
此树与君同所植，交情要保岁寒柯。

呈明叔七首

屋角梅开才一枝，道人眼净得先窥。  
寒听政尔犹官舍，不似茅檐见汝时。

呈明叔七首

一枝自可不须多，少已难知多奈何。  
汉殿纷纷锵剑佩，桐江但有一渔蓑。

呈明叔七首

手种竹边梅一株，地幽终觉病而癯。  
不然我尔要相似，异日重看瘠解腴。

呈明叔七首

岁寒谁觅此穷交，只有梅花发故梢。  
我坐多言得穷崇，不应于汝更轻嘲。

呈明叔七首

伯威虽拙诗故巧，我拙似渠诗欠工。  
竹溪想见梅花发，问讯穷冈今不穷。

呈明叔且约诘朝过买江天阁

老屋支风政觉疏，况堪急雪堕空虚。  
黑甜颇念华胥去，白战仍牵故事余。  
雀噪还暗家立壁，鼠窥欲下粟无储。  
江天快阁相萦带，曳履明朝不命车。

呈莫大猷令

入境能知政，昔闻今信然。吾行万安道，颇识令君贤。  
阡陌东西隔，人家远近连。针青秧出水，穗长麦摇烟。  
犬吠稀逢客，牛耕不废鞭。幽啼催谷布，午霁起蚕眠。  
檄罢追呼扰，民争赋入先。太平真有象，循吏可无前。  
径欲捐五半，从之受一廛。经行嗟阻免，少日待回船。

呈莫信州障二首

稍将书札报黄堂，仅得官亭系野航。  
文物愿窥中秘直，风流曾识省曹郎。  
莫言长孺今闭合，旧说葛丰能击强。  
未信吾州留得住，天书咫尺会徵黄。

呈莫信州障二首

公为州牧我州民，敢叙当年半面亲。  
故喜来归逢稔岁，况于游倦得閒身。  
无功良酝不可恋，仲叔猪肝犹累人。  
最是妻孥苦惊怪，奈何造请尚趋晨。

呈欧阳伯威

传得新诗字字惊，佛廊骤识病身轻。  
李邕昔已求工部，文举今宜荐祢衡。  
只道迷邦尚蓝缕，试令吐气即峥嵘。  
一官不作来南限，取友得交齐鲁生。

呈潘潭州十首

西江亭上东风客，鸥鸟重来似亦驯。  
买得小舟连夜发，不知肯别定留人。

呈潘潭州十首

江边石上白皑皑，远对难分李与梅。  
因是欲占春早晚，桃花一树有新开。

呈潘潭州十首

梅花初出炯如冰，未许余花似我能。  
太息天公不加意，放教风雨苦侵陵。

呈潘潭州十首

楚国固多兰与荃，长林野水若何边。  
樵夫政自不知贵，采卖何曾直一钱。

呈潘潭州十首

微官本欲救饥寒，欲逭啼号政尔难。  
不是贤侯任吾耻，未容陋巷乐瓢箪。

呈潘潭州十首

犯雪渠乘访戴舟，不逢安道便归休。  
我今一月春风里，纵复回舟匪浪游。

呈潘潭州十首

昔者湘西借榻眠，自嗟老眼负青编。  
虽然旧识山中趣，绝爱松风泻百泉。

呈潘潭州十首

少陵已入严公幕，徐孺还为仲举宾。  
自愧无诗复非隐，况堪谋食更忧贫。

呈潘潭州十首

满城游女竞纷纷，柳岸桃蹊昼复曛。  
不道贫家有机杼，夜窗灯火尚加勤。

呈潘潭州十首

臂膝真成具老形，每逢趋走叹伶仃。  
故园松菊幸亡恙，何日扶藜得屡经。

呈潘文叔二首

岳寺分携后，邮亭邂逅时。  
鸣鞭萍实驿，分韵木犀诗。  
契阔书忘素，飘零鬓益丝。  
我归宁偶尔，君至忽于斯。

呈潘文叔二首

寓舍莓苔合，春郊花草香。  
忽逢宁比料，欲语未能长。  
大阮为勿药，阿连欣对床。  
嗟予重多感，有弟各殊方。

呈庆伯

顾藉微官无一分，强能从俗亦徒纷。  
他乡骤喜逢诗伯，故里浑疑对竹君。  
莫为饥寒常道路，要留精力事耕耘。  
如君少壮端宜勉，老我衰摧直漫勤。

呈庆伯

开到牡丹春十分，不堪风雨尚纷纷。  
酒杯强适谁知我，药裹关心更念君。  
老去青衫甚蓝缕，愁来白发懒锄耘。  
稻针出水蚕初扫，惭愧耕桑每废勤。

呈丘运使三首

海内求名辈，如公得未多。  
风流正始士，艺达孔门科。  
愿识亦已久，陈诗无见诃。  
蒿蓬虽培塿，松柏自嵯峨。

呈丘运使三首

奔逸闻千里，飞腾见九迁。  
禁途才咫尺，玉节屡回旋。  
看即自天下，催归夜席前。  
如怜落鸢外，为遣反驱边。

呈丘运使三首

从士二千里，学诗三十年。  
坐穷宁为此，将老岂其然。  
耻食陶奴米，羞言夷甫钱。  
相逢何用早，契合有忘年。

呈全真鲁山

有怀思放旷，兹地窘幽潜。  
屋脊山微见，庭前树莫添。  
把书唯立壁，扶杖只巡檐。  
深羡凭江宅，登临万象兼。

呈任邕州昭子言

清江江上贤大夫，我所识者向杨胡。  
盘园近说在城郭，使君政剖邕州符。  
笑谈虽阻亲颜色，新诗往往流传得。  
岂知舟楫复江湖，飘飘又堕清江侧。  
向来一识苦无因，兹日何缘得造门。  
要题诗句道所以，行色苍茫难具陈。  
盘园已成十年阴，使君二毛殊未侵。  
平生慷慨功名事，切勿恋此成遐心。

呈审知

晨出及未热，饭余因就谈。  
结交真有道，致此亦何堪。  
静听多闻益，微吟佳句耽。  
疎檐有新月，当共影成三。

呈审知并简伯元

溪流渴雨今几日，夜夜月明翻我室。  
江西回首安在哉，南北故怜无定食。  
君居未尽乔木西，旧识邻墙解作诗。  
如闻过语必更仆，饭守麈秃忘其饥。  
我思从之不可得，书疏空云间何阔。  
秋风吹我逐转蓬，何自翩然堕君侧。  
君诗比昔更大好，谁谓文章技非道。  
暗中摸索未易窥，众里卒逢分眊瞭。  
我昔少小嗜读书，老类贾胡空识珠。  
潜珍怀宝衣蓝缕，见之每辄惊成呿。  
郑君况是余所长，君得结交真迈往。  
如我何取亦与游，听呼殷兄唤张丈。  
两君抱才终有为，丰年未厌甘雨迟。  
我无良田莳嘉谷，取譬但可同蹲鸱。

呈审知二首

秋风已作重阳雨，客子将回下水船。  
卒岁褐裘悲破箧，丰年稌黍欠多田。  
平生漫说诗书学，满眼不祛儿女煎。  
颇怪渊明瓶乏粟，若为犹送酒家钱。

呈审知二首

楼前木叶下缤纷，楼上长吟独有人。  
勿漫悲秋成楚些，要知达识自天真。  
从渠屐著一生几，莫问锥无今岁贫。  
平日相期定何事，君今到岸我迷津。

呈寿冈

夏雨凄凄曾过公，只今端复是秋风。  
青青但保庭前竹，渺渺不悲江上枫。  
每忆诵诗头且白，可期频见颊犹红。  
陶家九日明朝事，问讯菊篱开几丛。

呈寿冈先生

我行上萧滩，惨澹无与适。肩舆问何诣，扬雄一区宅。  
地虽占城隅，野澹绕修碧。主人谁何辈。盖代文章伯。  
喜我过其庐，倒屣相应接。似闻杜陵翁，一饭无俗客。  
如何重留我，更道鸡黍窄。谈间虽文字，往往先名节。  
我语固多狂，公亦不我折。为言古今人，耽诗信痴绝。  
身名两弃置，死若堕霜叶。公言盖有激，我亦因启发。  
莫将梦中事，重对痴人说。此语竟云何，梵志翻著袜。

呈叔骥和叔

吴楚山川隔，埙篪笑语欢。  
柳迟因积雪，梅悴坐余寒。  
痛饮还忧病，离愁孰可宽。  
故非元与白，压倒又何难。

呈叔文诸公

村村迎湫水，户户爇炉香。  
何以救我穑，便知呼彼苍。  
傥宽饥欲死，聊听醒而狂。  
困极惟思睡，诗来得助凉。

呈宋伯潜

学有南轩派，文仍二宋家。泉源端有本，玉立更无瑕。  
傥遂成三径，当从读五车。朋游有如此，未恨落长沙。

呈唐德舆兼寄呈可久三首

白头四海客，青眼几何人。况复平生旧，端殊数面亲。  
文声虽益振，仕簿亦何屯。好在章江水，聊堪濯世尘。

呈唐德舆兼寄呈可久三首

前岁长安雪，从公饮屡过。放谈成绝叹，狂态亦悲歌。  
我仕鱼缘竹，公行漩绕涡。相逢虽足慰，相别奈愁何。

呈唐德舆兼寄呈可久三首

敬作沙随问，归来安稳不。一官成弃却，微恙想今瘳。  
诗箧犹堪倒，钱囊不用谋。更思从二老，何日具扁舟。

呈王平江二首

倦著尚书履，闲凝燕寝香。声犹传汉殿，句岂羡韦郎。  
偃泊姑铃阁，遄归定玉堂。不惟资献纳，政复用文章。

呈王平江二首

先生自词伯，举世孰诗人。纵不藏人善，惭无佳句新。  
每怀青眼旧，应念白头贫。未弭沅湘楫，蒸湘复问津。

呈王侍郎昆仲二首

先契今余几，交情不易论。畴能逾薄俗，未肯弃衰门。  
慨念我伯仲，仰怀公弟昆。自知真瓦砾，那得并玙璠。  
谁谓长江远，兹来匹马左。匪因穷附达，政以曲能敦。  
遗爱凄其久，高风凛若存。青云看星聚，白发对鴒原。

【卷04】

呈王侍郎昆仲二首

往未瞻乌府，先曾涉杏坛。予诗厪和答，贻教异暄寒。  
名位元相绝，知闻共骇观。干霄峙松柏，流水会波澜。  
应念登门旧，几嗟行路难。蒸湘方渺渺，淮楚忘曼曼。  
既见得良慰，语离还浩叹。深思尽心曲，直觉欠豪端。

呈谢资深县丞源

平生梦寐临川郡，故在溪堂竹友斋。  
句法已看行世集，风声犹得起人怀。  
有孙住著园依水，薄宦旧来松俨槐。  
纵是尘埃政冲突，可无一语道离乖。

呈辛卿二首

诗老当年聚此州，迩来零落尽山邱。  
公虽堑尔淹时用，天岂特令继夙游。  
幽事傥多尘事绝，灵山孰与博山优。  
林栖相去无百里，窈窕崎岖可后不。

呈辛卿二首

今昔名流几许人，况于室迩更身亲。  
南州行卷虽云旧，东阁知名固若新。  
再见每怀见度远，两年空恨往来频。  
其谁为我谈名姓，车辙勤公野水滨。

呈邢叔三首

前辈已云远，公身亲见之。  
老成疑故在，风俗未忧衰。  
问学本日用，文章先达辞。  
从兹得夷步，不复困多歧。

呈邢叔三首

浏浏晴檐响，愔愔兰斛香。  
时于簿书暇，乐是话言长。  
政可昼连夕，兴怀参与商。  
平生事贤志，炯炯未尝忘。

呈邢叔三首

听说桃川事，凭虚意欲仙。  
真成在人境，无用觅渔船。  
卜宅自何载，赋诗凡几篇。  
挥毫傥毋靳，图貌并流传。

呈许深父及之

路入分宜县，心驰月旦评。参差万木合，曲折乱滩行。  
江右孰茂宰，斯人垂大名。凫飞看公入，鸢堕黯余情。

呈严黎二师并寄韩季萧

名者世公器，丈也宁取虚。我闻曾严黎，盖自入学初。  
每繙东莱集，出门思税车。一见良不易，寒暑三十余。  
前年太和官，遣书叩曾庐。得报副以诗，妙处真起予。  
更有严黎在，因曾庶几欤。骤闻鄂渚殁，经年为欷嘘。  
严黎固老矣，我亦雪满梳。奈何苦逼仄，决焉不踌躇。  
严师虽龙钟，眸子炯炯如。纵云昏忘集，解记韩吕徐。  
黎君更强健，白发尽扫除。岂非仙人家，服食信有诸。  
我诗燕石尔，报以琼与琚。便当与曾作，编联世行于。  
季萧陵阳孙，与严并门居。弃捐举子业，尽读先世书。  
时从二老游，不曳王门裾。我言无可采，殷勤乃来渠。  
二老已知名，保此良不疎。惟我与尔者，勉哉凉入墟。

呈严造道主簿

漫刺不待投，数面自成亲。对言或无味，况乃诗筒新。  
佳处在阿堵，小异果此君。我行萧滩上，所食杨与陈。  
百药及寿玉，磊落俱可珍。今又见夫子，此邦何多人。  
一官二十年，须发颇费耘。得非坐诗故，造物主怒嗔。  
如我亦复然，此理又奚云。一见互兴叹，呴濡胡足仁。  
湖边雨新足，荷背白胜银。是中何以思，何当并车巾。

呈杨谨仲二首

清江郭内千竿竹，爱此浑如屋上乌。  
我亦山中富此物，若何奔走为饥驱。

呈杨谨仲二首

南浦相逢使蜀船，为余高举送行篇。  
我行纵有荣枯异，可乏新诗处处传。

呈杨谨仲监庙三首

只道无前辈，于今识后凋。  
形容犹矍铄，鬓发自飘萧。  
早日破万卷，暮龄甘一瓢。  
纷纷盈郑卫，洗耳骤闻韶。

呈杨谨仲监庙三首

刘孔何如士，欧苏敢并行。  
江山故好在，人士熟知名。  
道遇澄清使，为言月旦评。  
经过才一见，已似慰平生。

呈杨谨仲监庙三首

地占清江胜，居兼水竹幽。  
衡门阻静僻，高卧乐优游。  
深雾隐玄豹，沧波翻白鸥。  
弓旌不可挽，刍牧政旁搜。

呈杨溥子

晓过子云居，霜风柳未疎。  
飘零五年别，断绝一行书。  
安否劳苦外，诗编吟诵余。  
君宁老骐骥，我已愧春鉏。

呈叶怀宁陈参军章簿公

潜山皖山烟雨昏，山城索莫少所亲。  
令君邀我入山去，复道山流方四奔。  
侧闻剥啄来叩门，疑匪索我云见存。  
已焉一见即倾倒，乃与诸刘相弟昆。  
因君又来惊坐陈，吾尝同寮义世敦。  
不惟邂逅索诗卷，更复追随携酒尊。

呈宜之兄八首

兄昔守清江，弟亦官白下。  
檄书几经过，铃合奉閒暇。

呈宜之兄八首

别来才一书，似若向兄疏。  
逢人问江右，说兄不敢虚。

呈宜之兄八首

兄今得太末，去弟不数驿。  
弟官蛮夷中，何啻限南北。

呈宜之兄八首

回舟德清县，期以一会面。  
去去不可留，岁尽多冰霰。

呈宜之兄八首

雪抵东野县，晴值安丰车。  
坐定取谈兄，示以咫尺书。

呈宜之兄八首

书中道何似，诗有林霏寄。  
怪其句律工，定自工夫至。

呈宜之兄八首

弟诗吴江枫，未秋先陨风。  
骚人或取咏，零落鸥鸟同。

呈宜之兄八首

兄诗楚山竹，岁晚色愈绿。  
譬彼朝阳桐，当令凤栖宿。

呈亦韩

寒食寒未归，清明清晓时。  
花残渺无迹，柳细不胜垂。  
即事须诗写，多忧赖酒支。  
虽亲友朋益，更苦弟兄思。

呈尤运使袤延之五首

往者江次对，不妄出荐口。  
门无杂遝宾，麟角鳖肋九。  
斯文独许公，是谓言可否。  
几年阙通谒，今乃获拜手。

呈尤运使袤延之五首

今时使者中，所进非一律。  
学术用其长，公独名副实。  
江左更江右，非为循更迭。  
政以岁方艰，当遣德星出。

呈尤运使袤延之五首

少年见公文，大类韩退之。  
集古一千卷，复楷欧少师。  
楷欧亦类韩，万顷定渺瀰。  
于今到收敛，宁易窥涘涯。

呈尤运使袤延之五首

翰墨有先达，知己仅三数。  
省斋怜其贫，晦庵过其誉。  
怀哉介庵老，先我骑鲸去。  
公如幸教之，岂叹岁不与。

呈尤运使袤延之五首

青衿诗学为，白发步乃却。  
茫茫悟中入，了了难边觉。  
抱痾每向人，谁有如神药。  
公乎有异闻，蕲为启玄钥。

呈游子明二首

安仁山水县，令君文章伯。  
林深兰自吐，川媚珠所宅。  
弦歌导斯民，传舍阅过客。  
口虽绝雌黄，眼顾分青白。

呈游子明二首

频乘信州船，屡泊云锦驿。  
登临有胜绝，偃蹇费收拾。  
令君名能诗，公事多暇日。  
傥可付篇章，大胜资粟帛。

呈愚卿昆仲二首

百个修篁一树梅，蕙盆兰斛共相陪。  
客来不但繙书帖，兴至更能传酒杯。

呈愚卿昆仲二首

忆过君家梅半开，梅花未落我重来。  
寻常一饭履迹扫，独向君家不记回。

呈曾侍郎逮

思人机作访茶山，竹密如云不敢删。  
未觉风流成岁远，政繇伯仲力追还。  
长公旧日曾一识，末路后来遭百艰。  
邂逅探囊得行记，赠公试遣略承颜。

呈张太平三首

游日甘泉旧，如公孰与先。  
内虽资献纳，外乃藉蕃宣。  
今日江淮地，宁惟牧守权。  
功名端未晚，勉力继青毡。

呈张太平三首

贵者多骄士，古然宁迩来。  
惟公独超俗，片善靡遗才。  
誉已满台阁，勤方散草莱。  
深知桃李径，不为看花栽。

呈张太平三首

门墙十五载，每见辱加亲。  
老至名不立，道乖家转贫。  
世谁能我及，志欲向公申。  
剩欲搜诗献，青山恐笑人。

呈赵常德四首

东南为最贱，旧说湖南北。  
及今身见之，价岂不江国。  
此行为米来，对此增叹息。  
人谓使君贤，宁虑有失职。

呈赵常德四首

朝廷不忘远，徒欲得公重。  
不然如公贤，久合居侍从。  
少须岁和丰，归骑承天宠。  
看取武陵原，田耕麦米垄。

呈赵常德四首

丰年易为政，凶年易为德。  
政本拙催科，德乃足民食。  
蛮貊忠信行，田里愁叹息。  
德政只如斯，何用求赫赫。

呈赵常德四首

将身付铨选，乃奉蛮府檄。  
蛮语初未学，嶮绝闻人说。  
进前退不可，信有难如棘。  
所赖使君贤，余波能普及。

呈赵蕲州善扛

雨合园林水满地，黄鹂无语鹭频窥。  
哦吟张日大自好，黜陟与时殊不知。  
北海定欣真识面，阿连还喜伴成诗。  
自从诸老凋零后，此事于今更属谁。

呈赵叔侍郎子直二首

忆昨才闻召节趋，江湖日月诵除书。  
政途去此不容咫，物望在廷谁得如。  
岂但疲民望苏醒，更知寒士待吹嘘。  
所期异日施行次，不负于今拜献初。

呈赵叔侍郎子直二首

潦倒三年白下官，畏途常以此心观。  
求为庙令直不易，翻入帝城良独难。  
落落白头游且倦，悠悠青眼刺空漫。  
文章功用知无补，保此不渝惟岁寒。

呈折子明丈十首

儿时已见葆真诗，写诵抄藏不惮疲。  
白首始游衡岳寺，扶藜处处读苔碑。

呈折子明丈十首

朝廷经略在中原，西北人才要讨论。  
节传曾闻付吾属，潇湘可俾卧林园。

呈折子明丈十首

故家人物几沈沦，公独风流似昔人。  
不但金声吐佳句，尚余玉立耸长身。

呈折子明丈十首

不惟句律有家风，笔陈仍推大令工。  
兹道只今殊寂寞，求公须向古人中。

呈折子明丈十首

曾门昔作广文官，先生曾同苜蓿盘。  
交道不惟当日见，遗风更俾后人看。

呈折子明丈十首

相逢几说李端公，未报舒州谢表通。  
要识淮南佳绝地，灊山皖水莫之同。

呈折子明丈十首

旧有园林新近开，凿池培址遂成台。  
台颠纵有蒙笼处，不碍遥山次第来。

呈折子明丈十首

如闻欲印葆真诗，我亦犹多未见之。  
副本傥蒙轻乞与，真成暴富诧穷儿。

呈折子明丈十首

客舍潭州又一春，花时风雨困频频。  
欲知夏木扶疏处，好挂陶翁洒酒巾。

呈折子明丈十首

道中峻峙不容攀，咫尺今遭风引还。  
闻道公曾踞其上，莫憎官府久人间。

呈周昭礼二首

自从君发信州船，令我登临每怅然。  
把臂真成一倾倒，转头知隔几山川。  
憎余况年年年恶，美子诗堪句句传。  
记取相逢又相别，菊枯荷尽早梅前。

呈周昭礼二首

又向江头觅去船，故山归路反茫然。  
秋鸿社燕各千里，落日残霞同一川。  
酒得老兵犹可饮，诗须我辈始堪传。  
经行到处无生景，平日梦中今目前。

呈子肃三首

坊静行人昼经绝，柳吹黄叶落毵毵。  
知君不作官居看，陋巷旧谙人不堪。

呈子肃三首

忆过君家黄堰居，春风杨柳政扶疏。  
人生离合自多感，邂逅更当摇落余。

呈子肃三首

牢落空房我挂包，忆君过我夜推敲。  
东南大半行将遍，应有新诗许借钞。

承契兄昨过我于永丰山间今又相遇于鄱阳以暇日同游荐福寺会轩盖鼎来避之天庆观作诗一首

君为日边行，过我迂道里。我有江上役，值君亦行李。  
谁云动参商，邂逅乃如此。似非人力为，定是天所使。  
古云昔道场，门枕东湖水。相从及休日，趋去不停轨。  
参禅固未暇，作诗实先议。要问戴叔伦，当年卜居意。

城下道中二首

瓦室人家茅屋边，瓦囷亦与草囷连。  
池塘过雨尚浮浊，杨柳新栽已带烟。

城下道中二首

溪上桥危亭亦高，柳阴直下有鱼舠。  
夜来雨足洪初涨，突岸冲矶声怒号。

程阁学知建宁府入对二首

日边飞下诏黄新，大府潜藩属老成。  
一代儒宗还北阙，十年法从对延英。  
从容定有回天力，咫尺重闻曳履声。  
便觉儿童语音好，谢公今起慰苍生。

程阁学知建宁府入对二首

湖山十里芰荷香，稳送朝天一夜航。  
前席固应思见贾，留行政不待徵黄。  
悬知笔下三千字，小试囊中一二方。  
自笑侯芭今白首，弹冠何敢企王阳。

程季仪沈俭夫携酒见饯于湘中馆借用季仪的次五峰先生旧韵见怀之作

拟和题诗略未成，卒然风雨暗前津。  
高秋政应凉如水，余溽胡为暖似春。  
载酒肯来真如事，舣舟聊为驻行人。  
异时怀玉山前过，一访耕桑老病身。

程士和和诗送酒复用韵

半夜诗成疾置看，甚思走笔退知难。  
我如枫叶非关伐，君比梅花不带酸。  
岂是独醒羞众醉，政由尚白惧朱丹。  
一尊重辱相料理，不尔何缘罄一欢。

迟晓微雨已而复止

晓雨初传听，晨窗已断闻。  
日行将杲杲，云起更纷纷。  
不似岁且尽，直疑春向分。  
南方故谙此，北叟漫惊云。

赤岸道中呈斯远

小雨洗红叶，青山舒白云。  
秋风有奇处，我友得平分。

冲谷道章少隐还自上饶不见过而遂归怀玉作诗十二韵奉寄并烦送似寓斋也

幽居非不佳，竹屋静以深。春归邈亡踪，草木成嘉阴。  
天气殊未快，令人头岑岑。忽思从公谭，微风动衣襟。  
白云何许在，引领劳我心。平生诵佳句，三叹有遗音。  
端如猛虎啸，百兽藏中林。交游一周子，自昔已至今。  
论道若有合，根源要追寻。文章固定价，美玉同精金。  
穷通我均乐，兹事要力任。通脱不累物，贤哉阮瞻琴。

冲谷过予晏斋

梦里春归去，榴花晚欲然。  
窗晴书味熟，竹密鸟声圆。  
多病妨搜句，逢人懒问禅。  
澹然无可语，危坐了炉烟。

冲谷和诗惠书且有访予之意

门外秋来草长科，寂然何止雀堪罗。  
清诗寄和劳相忆，手札俱来仍足多。  
豆饭芋魁吾自有，芒鞋竹杖几时过。  
相逢不用论余事，兹道待君相琢磨。

冲雨投宿石佛院次季承留题韵二首

尘埃仿佛前朝寺，客子今缘避雨来。  
欲访当时漫亡得，绿丛蕉并野花开。

冲雨投宿石佛院次季承留题韵二首

石佛如今安在哉，至人无往亦无来。  
山僧顾欲谈遗迹，说道空岩闭不开。

舂米方归瑞峰寺僧送菜适至遂成晚馈

香粳了村舂，晚菘来野寺。  
八珍不吾易，一饱有余味。  
鸣钟与列鼎，饭蔬仍饮水。  
此道本平观，在人安择尔。

酬季益

君家三尺窗，尽著谿上山。怪君坐其中，举世招不还。  
余嬉到五言，时许见一斑。顾我仅曹郐，季孟胡可间。  
比年尔何缘，乃复罹间关。试问蓬蒿居，孰愈辙迹环。  
古来千里足，未必十二闲。是故东方士，长饥犹好颜。

酬汤莘夫用怀孙温叟韵见贻

长夜漫漫起饭牛，飞鸢跕跕堕炎州。  
是皆有命无悲感，孰若委心安去留，  
骏足岂嫌銮辂苦，散才当逭斧斤搜。  
吾人故有交期在，出处何须终并游。

酬在伯再用书事之韵

西行险绝类中巴，东望悲凉底是家。  
渺渺春风限啼鴃，悠悠落日送归鸦。  
室盈幼稚为腰折，腹有诗书宜气华。  
两日不亲颜色好，出门还恐滞泥沙。

出北门记所见二首

浮云冒山顶，横碧门与直。  
所嗟篮舆驶，令我头屡侧。  
前瞻亦何有，浮图梯七级。  
仿佛记遗基，当年居皖伯。

出北门记所见二首

我行舒州来，触目叹荒棘。  
今经北门道，麻麦殊翳密。  
乃知人力愆，地固有遗殖。  
安得遍厥耕，疲羸当少息。

出郭

疏篱树树李花雪，野寺条条杨柳丝。  
春风收雨雨收后，白日变晴晴变时。  
有余不足无尽景，截长补短何限诗。  
烟霞痼疾句成僻，老矣折肱真得医。

初八日过总持以雨不得观龙井休日再往经孺子亭又过南昌县侧访梅仙旧宅黄冠居之观名屡易今为报恩光孝

满城车马走尘埃，湖上幽蹊长积苔。  
喟叹高风尚千载，殷勤两日为重来。  
吾生讵老五斗米，此地终期三径开。  
大厦崇成非往者，况予拥肿自樗材。

初八日人事少閒命车……

细雨微风湖上亭，柳深荷密竞青青。  
生平漫与形神接，客里孤游耳目醒。  
题咏纷绘几诗板，画图零落半幽屏。  
像祠只在荒墩外，小复舆篮更一经。

初八日微雨明日犹有凉意作两绝句

不堪积暑滞烦疴，幸甚新凉脱网罗。  
闻道重阳更逢閠，今年节意属秋多。

初八日微雨明日犹有凉意作两绝句

小雨那能救旱禾，定催粟玉放庭柯。  
一从赋罢横斜影，谁复风流似汝多。

初到舒州

承平非不久，淮地只凋疎。  
负贩资安郡，蒿莱塞旧闾。  
近江犹若此，穷徼复何如。  
可议轻征战，仍闻急转输。

初二日复雨偶成

秋旱连冬势未平，何斯小雨趁元正。  
休论忽忽生为乐，且对欣欣木向荣。  
已分终身乐贫贱，自无岐路觅功名。  
独于诗律存余习，三日不谈荆刺生。

初二日蚤发亲捷

水落滩鸣急，山高雾散迟。  
夜愁余响递，晨幸日光披。  
颇忆茱萸饮，还思薏苡赍。  
异乡逢物色，老病益清羸。

初寒无衾买纸被以纾急作四绝

平生结得楮生缘，觅句抄书日费捐。  
只有夜窗宜暂舍，也须包裹伴幽眠。

初寒无衾买纸被以纾急作四绝

瑟缩从渠体尚生，不妨欹拥度天明。  
书生活计能消底，太息牛衣王仲卿。

初寒无衾买纸被以纾急作四绝

度夕阴风吹扊扅，布衾如铁念娇儿。  
夜来例拜奇温赐，但觉安眠晓不知。

初寒无衾买纸被以纾急作四绝

识字谁令胜烂奚，自应无褐更无衣。  
宵安亦念明朝计，儿报屋檐生早晖。

初见梅怀玉山友弟

江路野梅初折来，班班已有数花开。  
细看浑觉风神在，且老空惊鬓发摧。  
我所思兮千万里，知其趣尔五三杯。  
半年未有音书至，未过衡阳雁已回。

初九日

一片花飞春未知，杜陵野客已深悲。  
况堪昨夜狂风雨，吹折东家桃树枝。

初九日

日日题诗待海棠，要从地主借绳床。  
偶因风雨愆期至，已是飘零学退妆。

初六日呈明叔

冷澹清明节，萧疎斑白翁。  
不知春事减，但见绿阴重。  
坐卧书窗书，阴晴啼鸟中。  
年龄故尔似，贫病亦应同。

初六日绝湖

政尔喧豗浪如屋，忽焉熨帖纹如縠。  
大船双橹鸣鹳鹅，小艇孤桡乱凫鹜。  
金沙粲粲列宿明，君山宛宛修眉绿。  
囊无东绢画无工，为写南征图十幅。

初六日雨而甚微

旱势若燎火，雨粒如投珠。  
望望恐不及，嗷嗷欲成呼。  
叩龙探古湫，号佛喧通衢。  
山川祷斯必，社稷报不渝。  
古人之所是，今人之所迂。  
龙神与社鬼，其事亦区区。

初六日阻风新淦二首

昨日北风犹可行，今日北风不可撑。  
虽无人止公无渡，凭河而死圣不与。  
况我生产忧患多，平陆往往愁风波。  
近连章贡远鄱蠡，如此千涛万浪保。

【卷05】

初六日阻风新淦二首

北风不但江流白，天色往往吹作阴。  
漫云一水六十里，中有青山千万寻。  
人言下水必奔驶，而独于此成滞淫。  
鵁鶄属玉尔自得，短咏长歌吾亦任。

初七日雨殊未沾足作四十字

上天怜久旱，赫日变浓阴。  
要使今年熟，须成三日霖。  
萧疏财却暑，点滴谩过林。  
问我无田客，那怀闵雨心。

初三日晚题

浮云晚陆离，巨浪朝澎湃。  
橹摇虽甚亟，岸远不可届。  
巴丘两日中，湖路千里外。  
月上照遥山，修眉雨新画。

初十日早立寺门作

春天阴晴无定姿，阴云未卷晴风吹。  
青山表见花颜色，绿竹增添鹭羽仪。  
郭外不知谁是主，眼中今日我题诗。  
人生何物非邮传，敢谓吾庐不在兹。

初十日早起

此风动地木欲折，雨既不成当作雪。  
黄昏侧听到鸡鸣，才有飘萧兴骚屑。  
虽然风力犹未止，雨耶雪耶知孰是。  
几将被褐出门看，不待足前成辟易。  
迟明乃知雪未就，雨亦甚微风独吼。  
晨炊未暇询无有，亟令问讯邻家酒。

初四日同诸公饮饯共叔于株林明日再往共叔为置饭归途赋此寄之

一别定不免，重来聊见情。  
匆匆置朝饭，愦愦困余酲。  
会合知何日，升沉恐异情。  
毋忘尺书寄，慰此寸心倾。

初四日妍暖如春

薄雪未满旱，苦晴翻居暄。  
长林无悴色，幽鸟亦多言。  
纵喜春当复，还忧病作烦。  
梅花愆驿使，芳草望王孙。

初五日呈潘提举时祷雨应而未洽

潦退旱随至，吏忧民足伤。陂塘待天雨，饘粥仰官仓。  
事势胡能久，收成亟所望。关心厪汉节，用意格穹苍。  
忽已云霓合，兼之雷电将。骤来能点点，快落遂浪浪。  
未复田畴绿，才苏菜陇黄。粗能宽闵闵，聊且慰皇皇。  
末世耽饕佛，前闻戒暴尫。于公明孝妇，卜式讼弘羊。  
是可资邦本，宁唯致岁穰。公行有余力，我句漫斯狂。  
半载官离次，欲归行绝粮。何当荷蓑笠，及此济江湘。

初五日晚雨欲舣舟大琛而舟行过焉示成父弟

一雨晚来凉，山长水又长。  
寻诗贪屿岛，沽酒误村场。  
萧瑟听连夕，飘流入异乡。  
对眠还晤语，浑忆在山房。

初五夜再过昨逢之梅乃酒家保也

前日日莫相逢初，今日日斜来看再，  
哄然肯作时世妆，萧然自有无人态。  
题诗欲报故人知，为尔停骖一杯买。

初夏山居有怀长沙从游四首

日者因回使，人才致一书。有怀那再写，为况又何如。  
贾傅长沙国，陶公五柳庐。文章且难进，可向友朋疏。

初夏山居有怀长沙从游四首

我爱长沙国，全如洛与伊。诸公早闻道，老我谩耽诗。  
忆昨相追逐，何知有别离。湘西一回首，莽莽便天涯。

初夏山居有怀长沙从游四首

府谷我先契，诸公吾辈流。悬知盍簪际，颇解忆人不。  
蕙逐光风转，鸎啼出谷幽。因声烦为我，传写寄荆州。

初夏山居有怀长沙从游四首

想见湘西路，扶疏夏木长。佛龛钟磬寂，书屋简编香。  
破雾穿晨屦，冲风唤晚航。向居嫌是客，今梦却同乡。

除草

入门空榛芜，半死犹未杭。清霜且零落，纵蔓那得保。  
奈何刺吾眼，快意思一扫。童来乃钝锸，兀兀日又了。  
兰枯艾长壮，乱多治则少。君子小人欤，幽忧挂怀抱。

除夕古体三十韵

疾风鏖夜滩，古木撼石壁。渔火暗复张，隔江哭声接。  
哀哀或到明，语细杂鸣唈。我舟若孤凫，欲去意转絷。  
终宵炯不眠，残红照孤泣。舟人吁且言，今夕乃除夕。  
官何自苦甚，兀此六尺箦。城中知旧多，市上灯火集。  
朱门酒盈樽，高会马喧枥。一饮涤千愁，共送残景急。  
低头更堪伤，正比坐针席。去年腊尽时，家寓金沙碛。  
身虽隔剑栈，母在犹戚戚。贼风吼西隅，百日走荆棘。  
一鸣婴祸罗，转翅千仞逼。母忧儿不归，儿归母已殁。  
没身无以报，天地终罔极。永怀荼苦心，况复对节物。  
今将万里归，机会不可失。丹旐倚江村，百里莫相即。  
弱弟奉斋灯，孤女想在侧。夜夜梦慈容，枕泪迸腷臆。  
互者遥相望，未得就真宅。故山春事动，展敬遍丘域。  
松钗挂纸灰，阴苔藉芳冽。那知藁殡寒，古佛伴萧瑟。  
魂魄无不之，吴蜀云万叠。国步尚忧危，家囏更堪说。  
江湖多红巾，乡关断消息。曼声一长哀，山石为我裂。

除夕万安寄成父并示儿女

去年除夕遥怜汝，今岁酒觞期对举。  
谁知人事苦好乖，百里相望竟成阻。  
去年虽深兄弟思，儿女抱负有母慈。  
今年已作生死隔，恸哭无地天使之。  
哀哉一官竟何直，南北由人长役役。  
属儿无恨弟勿嗟，来岁田庐当毕集。

窗前葵萱皆吐花成诗二首

僮能去蓬藋，手自植葵萱。叠石就为砌，启窗因当轩。  
后先殊早晚，开敛共朝昏。长夏曷以度，幽花相与言。

窗前葵萱皆吐花成诗二首

落去梅堪裹，乍开台更重。老怀非我独，幽质为谁容。  
短发簪犹惜，高轩咏可供。还愁早衰歇，无以慰疎慵。

春尽

南国春方尽，南风吹昼长。  
野香花袭草，秀色麦侵桑。  
客子政怀倦，田家任苦忙。  
怅予终愧汝，垂老未渠央。

春尽日

山密风蟠木，檐疏雨著窗。  
拥衣憎旧絮，酌酒爱新缸。  
放意初无累，冥观久已降。  
一春今日尽，归梦渺三江。

春日杂言十一首

山中寂寞少花枝，过尽春风病不知。  
未分春归便无迹，陶瓶聊复浸酴醾。

春日杂言十一首

兰也结根幽且深，若为容易出山林。  
定知亦以香为累，不尔人于何处寻。

春日杂言十一首

山寒花事自迟迟，归至况当梅谢时。  
只有山樱能照眼，属曹风雨又离披。

春日杂言十一首

寒多草亦未抽芽，漫说春今一半加。  
试向小园閒点检，忽逢一树木瓜花。

春日杂言十一首

晚欣斜日照茅檐，意谓新晴已可占。  
雨脚晓收云更合，阳乌将出尚窥觇。

春日杂言十一首

买得荒园近坞居，但供樵牧废犁锄。  
漫营篱落今将合，犹恨人工乏剩余。

春日杂言十一首

旧时曾咏木兰幽，旧藁飘零莫自收。  
老境不妨花因发，人今白尽十分头。

春日杂言十一首

落叶疏疏似雨鸣，莫疑春晚有秋声。  
抽条易叶年年事，看取一翻新绿成。

春日杂言十一首

春风吹绿绿成阴，新有黄鹂度好音。  
我政卷书成坐睡，恍然疑是拂瑶琴。

春日杂言十一首

燕子日长宜读书，若为病思每欺余。  
形骸筋力今如此，惭愧丁年不荷锄。

春日杂言十一首

渺渺春山啼杜鹃，开花解使碧山然。  
韩诗李赋纷难考，犹喜知名向谪仙。

春雪

寒气春深未肯归，雪花夜半忽成飞。  
耳闻北地常如此，身老南方见苦稀。  
卜岁唯知念丰歉，谈天不敢议祥袜。  
江陵见李迷高下，千树郭西疑是蜚。

春雪四首

早历三时久，荒成比岁连。只疑吾邑尔，复道数州然。  
懔懔沟虞坠，嗷嗷釜苦悬。县官深恻怛，长吏阙流宣。  
赈米多虚上，蠲租岂尽捐。处心诚昧己，受赏更欺天。  
敢谓皆如此，其间盖有贤。大江分左右，万口说朱钱。

春雪四首

陇麦茁尚短，畦蔬裁未匀。既饥还苦馑，度腊复当春。  
往乾虽深念，天乎本至仁。忽来风不断，遂俾雪无垠。  
摵摵初兼霰，霏霏且蔽尘。田家欣鼓舞，客子敢颦呻。  
破衲深跧夜，生薪急燎晨。无从漉醅旧，聊且赋诗新。

春雪四首

喔喔鸡啼墅，狺狺犬吠村。遇樵微有路，因汲半开门。  
老子将停轨，舆人请载奔。诘朝如未已，兀坐复奚论。  
我亦贪奇观，行因用汝言。既孤裘坐拥，宁惮笔时援。  
柳絮憎陈语，梅花忆故园。冻髭真易折，皴手讵能温。

春雪四首

天外难摹境，眼中无数诗。未能忧冻死，真复是狂痴。  
不废书深映，宛同驴借骑。高低酒价问，远近佛庐。  
要学禁体物，良由多爱奇。悠悠竟何得，役役漫成疑。  
有弟归先我，因渠属有思。王徐吾畏友，印幼所娇儿。

慈利簿乐思中自沅州考试回经过见之留以小酌既以诗来次韵

飘然一舸顺流东，敏捷如鸿恨不同。  
为我能留半日许，得君何翅一联中。  
颇思暮句记初识，已复枉诗醉古风。  
沅芷沣兰元属尔，既难衮衮又匆匆。

慈泉

山骨何时凿，泉泓几许深。  
膻芗四时供，教养百年心。  
派可栽莲实，傍宜引竹林。  
勿云闲草木，于以助徽音。

次毕叔文见贻二首

山川略吴楚，岁月涉春秋。  
为米愧元亮，乘舟思子猷。  
黑貂尘土重，白鬓雪霜稠。  
志合成三益，诗来减四愁。

次毕叔文见贻二首

寂寞吾知贵，纷华世所荣。  
常评败素紫，孰愈浊缨清。  
爵禄心无食，山林志有盟。  
幽居自空谷，哲妇乃倾城。

次季奕见怀

雨脚何其厚，云头不易空。  
病怜山叟甚，诗喜故人通。  
慰藉殷勤里，吟哦怅望中。  
地炉无热火，林屋但鸣风。

次滕彦真韵三首

地接沅湘古，人留屈贾香。  
政须烦胜士，时为发幽光。  
贻我祛愁具，怀君待月章。  
朦胧成少味，失喜见琳琅。

次滕彦真韵三首

暂作长沙住，侵寻两过年。  
萧然唯壁立，终矣欠蓬编。  
尽室嗟长客，归途喜再缘。  
还家定何许，当在早梅前。

次滕彦真韵三首

我欲湘西看，行须觅渡船。  
何如临绝顶，得以尽长川。  
鸥鹭烟云表，蚊虻埃壒前。  
隐宁分大小，那更别山鄽。

次王照邻韵二首

长年未省厌长病，一暑方憎又一春。  
把卷颇思亲玉雪，出门无好坏苦埃尘。

次王照邻韵二首

虚憍徒恃井陉归，空壁争趋汉鼓旗。  
少不如人当自笑，况于心在力疲时。

次韵毕叔文苦旱叹

尔何不归乎故宇，却向殊方书闵雨。  
江东数月不得书，忆弟看云在何许。  
旧传重湖北之北，米贱真成等泥土。  
如何比岁公及私，衰竭不能堪再鼓。  
贫家一饭有并日，远市朝炊或亭午。  
朱门但知粱可厌，我辈翻嫌字难煮。  
晚且禾秀早向实，舂箕不须逾处暑。  
胡为旱势复如此，坐致诗人形苦语。  
如闻巫觋有通灵，肸蛮似逢人问妪。  
前朝一雨苦不难，况今磨神无不举。  
会当劳以三日霖，绿浪黄云看掀舞。

次韵秉文初九日过先垄

剥啄敲门走梦周，夜来一雨润方收。  
徐郎示我郊行作，亟起讽之天定秋。

次韵秉文初九日过先垄

耕道十年无九秋，无田长抱老农愁。  
因君动我束书感，君子恶居惟下流。

次韵伯瑞见示并怀叔骥和叔

世情易作风沙散，我辈端知雪柏坚。  
不以翱翔鸿鹄与，遂忘寂寞鹭鸥边。  
往来苕霅浑疑梦，邂逅潇湘重足怜。  
何日笑呼贤伯仲，持螯剥芡大人前。

次韵伯瑞叔骥常字韵

来往区区莫谩忙，转头还是俗相妨。  
题诗见子留人意，作客如家自我常。  
休叹清明仍值雨，好于元已趁还乡。  
布衾木枕犹堪质，要似当年人姓阳。

次韵伯元季奕送成父因以见寄五绝句

几欲因人与问安，南来不见信州船。  
细思人世孰为别，明月相望同一天。

次韵伯元季奕送成父因以见寄五绝句

句里兴怀快阁晴，独登长是费幽吟。  
有兴能来故差易，真愁回棹似山阴。

次韵伯元季奕送成父因以见寄五绝句

轻薄纷纷覆手空，两家交契百年中。  
要折青兰为远赠，同心更助服之衷。

次韵伯元季奕送成父因以见寄五绝句

懒性作书非所便，忆君回首漫悠然。  
如闻有弟忽相觅，复道诗简见附船。

次韵伯元季奕送成父因以见寄五绝句

秋之为气已堪悲，那对掺掺旧补衣。  
为报君家小儿子，见时苍白莫言非。

次韵蔡叔清六言二首

窗户初乾宿雨，林园已报秋声。  
欲访残僧野寺，未妨水宿山程。

次韵蔡叔清六言二首其

陶潜必遗俗患，侯喜新有诗声。  
容我深藏蹇步，看君大展修程。

次韵晁大舅祖子应

离骚皎皎在湖湘，冀北茫茫失乘黄。  
徒手岂能探虎穴，敝车安得绕羊肠。  
外家文律况吾祖，有作岁时常一囊。  
天遣南来端有意，要须健笔写秋光。

次韵陈县丞谢送筍

官曹常恐废书勋，赖是相看有竹君。  
送筍但知修岁例，辱诗还喜继前闻。  
馋涎肯为口腹计，幽处要期风月分。  
我事且然成忤俗，奈何君复露奇文。

次韵成父

山经立壁动危情，路入悬崖作峭行。  
雨露正昏当昼黑，瀑泉倒泻助波惊。  
万无一理可至寇，十有九家空避兵。  
愧子远来端有意，更开诗箧对灯檠。

次韵成父二首

离居想见泊无娱，肯惮尻为上下舆。  
一见故怜无可语，要知终胜百函书。

次韵成父二首

苦爱香醪似蜜甜，旧如杜老意拳拳。  
而今已作渊明止，别意欲醺醒重怜。

次韵成父舟中

久客日复日，穷冬冰复冰。  
知还怜倦鸟，侧翅耻饥鹰。  
搔发伤今老，沿塘记昔曾。  
舒忧足行卷，教谄谢书縢。

次韵呈审知

谁云徐郎瘦如竹，撑肠书若相如粟。  
渠侬高处背时俗，而独许我游与辱。  
旧来诗已有老气，迩日更觉加圆熟。  
我生取友固不苟，乃复得君真厌足。  
清朝求士正侧席，可使白驹咏空谷。  
期君布衣应徵书，未见却从东观读。  
我今作官竟何事，亟拜未应徒鼎肉。  
与民忧乐安得同，所念因人终碌碌。

次韵程士和并帖元衡

满目风埃顿尔清，只缘朝雨过林声。  
兴乘政欲蝉连语，酒酽才胜一再行。  
容我不应嗔醉卧，忆君还复有诗成。  
定知今夜江东梦，梦炤冰溪雪鬓生。

次韵酬答陈席庆伯见贻二首

诗成每辄肺肝愁，那与人充耳目谋。  
敢谓老怀千里志，故怜饥作四方游。  
若人尚隐南山雾，老我合从春水鸥。  
旧契百年谈未易，且言家共古扬州。

次韵酬答陈席庆伯见贻二首

问君有赋敌相如，谁为君王诵子虚。  
去岁别家今未返，有亲须养得安居。  
附名愿见先友记，宣布曾传太史书。  
清燕倘思询旧事，莫辞待诏久公车。

次韵酬吴德夫去秋送行之作

湘西一杯酒，渺渺红叶换。江东千里云，落落黄犬叹。  
人生七十稀，百里九十半。初期枉车马，近乃遗札翰。  
小迟君不肯，一出我岂惮。虽微办鸡黍，岂乏具薪炭。  
古风久不作，我友当力赞。旧诗况琼玖，触目屡璀璨。  
中馨称兰佩，外饰匪玉冠。初年已飞腾，中道翻叹惋。  
恐遗知己羞，遂许独力断。于兹树风声，何止评月旦。  
君如渥洼种，可以羁絷绊。我异淇园姿，犹睎岁时贯。  
君乎甚英爽，我也终浪漫。自应殊显晦，宁复待剖判。  
湖山冰玉明，楼阁丹青焕。叩舷或乘舟，曳杖或登岸。  
君行定有得，我去何可愞。与想悠然时，却忆苍然观。

次韵何叔信

苔藓斑斑过雨廊，菱荷猎猎晚秋乡。  
庐山大似要元亮，江夏安能隐戴良。  
酒遇诸豪君可敌，诗逢二妙我无长。  
昔何勇锐今何怯，畅叙深孤咏与觞。

次韵何叔信刘元之魏昭父

往事悠悠谁悼敢，土风往往但争舟。  
儿童助勇竞拍手，鸥鹭惊飞皆落流。  
倦客归心思鷁首，壮年科第慕龙头。  
诗中具见飘飘意，如我将搴杜若洲。

次韵何叔信书斋梅花

坐对窗中帙，起寻檐外花。  
因之观物化，藉以发天葩。  
一笑故无恙，百年终匪他。  
端殊苦心士，志失鬓先华。

次韵何叔信雪夜

夏日苦炎热，秋风洒静便。一年还欲尽，万事不如前。  
触目长昏雾，忧心抵瘴烟。诗人呈养鬼，烈士怅飞鸢。  
本意多閒暇，何为亦纠缠。阴风听门壮，积雪见山巅。  
蜡屐遥思著，荷衣猛欲牵。当君开卷读，是我枕书眠。  
酬唱何寥落，乖违易岁年。亦为当有赋，枉赠忽同然。

次韵和答斯远见过

旧书零落不能收，漫说当年寒具油。  
归至未成三迳扫，契深重叙百年游。  
交情要是乐莫乐，世态从渠浮自浮。  
雨薄云开冬似暖，一杯相与共扶头。

次韵和答斯远见过书所见

来归仅兼旬，来过已云屡。共耽林刹深，同赏溪亭露。  
浊清一再行，俊逸今古句。或哦山更幽，或咏舟横渡。  
竟日为之留，曛黑始能去。昔人物外游，隐遁亦数路。  
于今区中缘，向背岂同趣。我非韩伯休，君殆黄叔度。  
莫嗟声气卑，但恐岁月遽。解嘲乃文嬉，宾戏盖言谕。  
陶写固不恶，沈溺斯可惧。人虽或我宽，我则难自恕。  
望望独行忧，瘽瘽良友助。

次韵和答斯远入城见迎诗

往辱携诗送，今劳入郭迎。交情如许厚，俗眼亦增明。  
冬仲溪宜涸，滩长路失平。要归归已近，物物系吾情。

次韵和答斯远入城见迎诗

四海岂不广，一身何所归。倦游成白首，知已固黄扉。  
愧我尚斗食，如君犹褐衣。长年恨相远，晚岁得相依。

次韵和答周伯寿送行

秋月日以明，秋风日以清。秋今且云暮，而我遄东征。  
虽云别寓邦，且复遵故程。久结山水念，况关朋友情。  
惟昔未识初，闻风已先倾。一见辱与交，再焉许同盟。  
吾徒务切磋，俗士资飞鸣。我事太卤莽，君为久专精。  
我行政依刘，君言将入衡。要期一见重，可使万户轻。  
春风一转首，南山各归耕。君亦竟闭户，坐阅水火争。  
临分枉题赠，至味如太羹。此意可虚辱，不然讵为荣。  
去去复去去，行行重行行。

次韵和叔并呈叔鱼

望望吴楚隔，悠悠兄弟思。经行偶来过，喜极为成诗。  
二父已名世，诸郎皆好辞。谁云前辈远，未觉此风衰。

次韵和仲留别之什

政怯离忧致感伤，要烦杯酒洗苍茫。  
湖山已负二楼胜，风雨还并一笑妨。  
邂逅苦为轻此别，漂流重见定何方。  
人归帝所门非邃，江出岷山前苦长。

次韵衡州先生除夕绝句

怀抱因公得好开，鬓须嗟我怕年来。  
敲门既辱频传句，守岁仍呼共引杯。

次韵衡州先生岁除前三日席上两绝句

青山著雪倍增妍，青草掀泥浩莫边。  
便觉欣荣似春日，不知凋落是残年。

次韵衡州先生岁除前三日席上两绝句

非无旷野堪犂具，亦有清江可钓丝。  
为底崎岖衡岳路，良由寐寤竹斋时。

次韵衡州先生游花光因泛舟过向园示坐客之作

使君有佳招，宿雨晓更惊。晨起候天色，对岸烟岚生。  
使君匪遨游，因行问农甿。农甿趋急务，欢然慰中情。  
天公亦喜事，为办终日晴。唤酒屡酌客，往往颜半赪。  
兴乘不暇止，遂作浮舟行。园荒久关闭，谁复相逢迎。  
但余古梅花，点缀莓苔轻。想其种莳时，老大繇孩婴。  
中筵出高唱，妙绝五言城。勇起欲强和，愧此淫哇声。

次韵华叔文牡丹

春来不雨即冲风，纸贵冲阳欠此工。  
未问姚黄并魏紫，但思涧碧与山红。  
敲门惠我枉新作，展卷想君恰绕丛。  
旧事与谁谈洛下，倦游聊尔话黔中。

次韵黄子耕因任伯起见寄之作

客有能相觅，书来慰我思。贫宁可诗罪，老不悟书痴。  
旧友厪长忆，新交曷取知。况渠停轨日，政我出山时。

次韵季承闻田歌

布谷收声老尽秧，直缘避潦有今忙。  
歌呼嘹亮相讙杂，肯愧悠悠道中商。

次韵见可书示二绝并以送行

鹭立长滩本为饥，水深鱼没定奚为。  
何如烟雨青林畔，漠漠冥冥纵所之。

次韵见可书示二绝并以送行

诗材画笔本同姿，造物嗔人可怨饥。  
行橐君无叹悬磬，褐衣我亦欠絇丝。

次韵李商叟见示

路熟江郊不待寻，每来真得慰余心。  
新诗自作弹丸羡，旧帖不教鱼蠹侵。  
莫叹高山与流水，难迷美玉及精金。  
频年浪作江湖走，从此冰溪得并吟。

次韵李袁州绝句七首

深林尽处背浮图，却悔舆篮不跨驴。  
珍重病僧留别语，晦庵去后亦来无。

次韵李袁州绝句七首

路从迫窄因山转，喜见临岐释子庵。  
野茗柏香俱不恶，老松高竹更相参。

次韵李袁州绝句七首

山僧见客苦多惊，问我何时复此行。  
笑指壁间旧留句，继题曾辱老先生。

次韵李袁州绝句七首

先生句法从江夏，今代词人孰比肩。  
戏出小诗还会否，要收万斛作泓泉。

次韵李袁州绝句七首

崧庵视我亦诸孙，已矣无从作九原。  
每听先生谈旧事，恍如秉烛对羌村。

次韵李袁州绝句七首

先生对宅投金濑，林壑要从东野分。  
便觅除閒访吾舅，郊居赋就比凌云。

次韵李袁州绝句七首

传闻起柂只数日，引领白云犹在天。  
试问今谁满台阁，顾令是老落林泉。

次韵李子永

词源谁可障东之，今代谪仙仍有诗。  
戏调犹能出平澹，意加每辄造瑰奇。  
白头不用论新贵，黄卷惟应保素知。  
我恨从公十年晚，公宁于我亦深期。

次韵李子永见贻

何能辛苦叹人穷，况复经行觅句工。  
平日相思在天末，今年远别遂湘中。  
饥寒似我谁驱近，人物如公孰长雄。  
蕙帐山人久寂寞，曾何台省欠诸公。


