
	《宋词三百首》精华版：全部繁体字

30字——晏幾道˙生查子

關山魂夢長，塞雁音書少。兩鬢可憐青，只為相思老。歸傍碧紗窗，說與人人道真箇別離難，不似相逢好。

31字——李甲˙憶王孫

萋萋芳草憶王孫，柳外樓高空斷魂，杜宇聲聲不忍聞。欲黃昏，雨打梨花深閉門。

40字——劉克莊˙生查子（元夕戲陳敬叟）

繁燈奪霽華，戲鼓侵明發。物色舊時同，情味中年別。淺畫鏡中眉，深拜樓中月。人散市聲收，漸入愁時節。

41字——汪藻˙點絳唇

新月娟娟，夜寒江靜山銜斗。起來搔首，梅影橫窗瘦。好箇霜天，閑卻傳杯手。君知否？亂鴉啼後，歸興濃如酒。

41字——姜夔˙點絳唇（丁未冬，過吳松作。）

燕雁無心，太湖西畔隨雲去。數峰清苦，商略黃昏雨。第四橋邊，擬共天隨住。今何許？憑欄懷古，殘柳參差舞。

41字——吳文英˙點絳唇（試燈夜初晴）

卷盡愁雲，素娥臨夜新梳洗。暗塵不起，酥潤凌波地。輦路重來，仿佛燈前事。情如水，小樓熏被，春夢笙歌裡。

42字——張先 醉垂鞭

雙蝶繡羅裙，東池宴初相見。朱粉不深勻，閑花淡淡春。細看諸處好，人人道柳腰身。昨日亂山昏，來時衣上雲。

42字——晏殊 浣溪沙

一曲新詞酒一杯，去年天氣舊池台，夕陽西下幾時回？無可奈何花落去，似曾相識燕歸來，小園香徑獨徘徊。

42字——秦觀˙浣溪沙

漠漠輕寒上小樓，曉陰無賴似窮秋，淡煙流水畫屏幽。自在飛花輕似夢，無邊絲雨細如愁，寶簾閑掛小銀鉤。

42字——賀鑄˙浣溪沙

不信芳春厭老人，老人幾度送餘春，惜春行樂莫辭頻。巧笑艷歌皆我意，惱花顛酒拚君瞋，物情惟有醉中真。

42字——賀鑄˙浣溪沙

樓角初消一縷霞，淡黃楊柳暗棲鴉，玉人和月摘梅花。笑捻粉香歸洞戶，更垂簾幕擭窗紗，東風寒似夜來些。

42字——吳文英˙浣溪沙

門隔花深舊夢游，夕陽無語燕歸愁，玉纖香動小簾鉤。落絮無聲春墮淚，行雲有影月含羞，東風臨夜冷於秋。

42字——吳文英˙浣溪沙

波面銅花冷不收，玉人垂釣理纖鉤，月明池閣夜來秋。江燕話歸成曉別，水花紅減似春休，西風梧井葉先愁。

43字——晏殊?浣溪沙

一向年光有限身，等閒離別易消魂，酒筵歌席莫辭頻。滿目山河空念遠，落花風雨更傷春，不如憐取眼前人。

43字——周邦彥˙關河令

秋陰時晴漸向暝，變一庭淒冷。佇聽寒聲，雲深無雁影。更深人去寂靜。但照壁、孤燈相映。酒已都醒，如何消夜永？

43字——范成大˙霜天曉角

晚晴風歇，一夜春威折。脈脈花疏天淡，雲來去，數枝雪。勝絕，愁亦絕，此情誰共說。惟有兩行低雁，知人倚畫樓月。

44字——張先?菩薩蠻

哀箏一弄<湘江曲>，聲聲寫盡湘波綠。纖指十三弦，細將幽恨傳。當筵秋水慢，玉柱斜飛雁。彈到斷腸時，春山眉黛低。

44字——歐陽修˙采桑子

群芳過後西湖好，狼籍殘紅，飛絮濛濛，垂柳闌干盡日風。笙歌散盡游人去，始覺春空，垂下簾櫳，雙燕歸來細雨中。

44字——蘇軾˙卜算子（黃州定惠院寓居作）

缺月掛疏桐，漏斷人初靜。誰見幽人獨往來，飄緲孤鴻影。驚起卻回頭，有恨無人省。揀盡寒枝不肯棲，寂寞沙洲冷。

44字——秦觀˙減字——木蘭花

天涯舊恨，獨自淒涼人不問。欲見回腸，斷盡金爐小篆香。黛蛾長斂，任是春風吹不展。困倚危樓，過盡飛鴻字——字——愁。

44字——陳克˙菩薩蠻

赤闌橋盡香街直，籠街細柳嬌無力。金碧上青空，花晴簾影紅。黃衫飛白馬，日日青樓下。醉眼不逢人，午香吹暗塵。

44字——陳克˙菩薩蠻

綠蕪牆繞青苔院，中庭日淡芭蕉卷。蝴蝶上階飛，烘簾自在垂。玉鉤雙語燕，寶甃楊花轉。幾處簸錢聲，綠窗春睡輕。

44字——陸游˙卜算子（詠梅）

驛外斷橋邊，寂寞開無主。已是黃昏獨自愁，更著風和雨。無意苦爭春，一任群芳妒。零落成泥碾作塵，只有香如故。

44字——辛棄疾˙菩薩蠻（書江西造口壁）

鬱孤台下清江水，中間多少行人淚。西北是長安，可憐無數山。青山遮不住，畢竟江流去。江晚正愁余，山深聞鷓鴣。

45字——歐陽修˙訴衷情

清晨簾幕卷輕霜，呵手試梅妝。都緣自有離恨，故畫作遠山長。思往事，惜流芳，易成傷。擬歌先斂，欲笑還顰，最斷人腸。

45字——李之儀˙卜算子

我住長江頭，君住長江尾；日日思君不見君，共飲長江水。此水幾時休？此恨何時已？只願君心似我心，定不負相思意。

45字——賀鑄˙天門謠（登采石蛾眉亭）

牛渚天門險，限南北、七雄豪占。清霧斂，與閑人登覽。待月上潮平波灩灩，塞管輕吹新<阿濫>。風滿檻，歷歷數、西州更點。

45字——韓元吉˙好事近

凝碧舊池頭，一聽管弦淒切。多少梨園聲在，總不堪華髮。杏花無處避春愁，也傍野煙發。惟有御溝聲斷，似知人嗚咽。

46字——晏殊?清平樂

紅箋小字——，說盡平生意，鴻雁在雲魚在水，惆悵此情難寄。斜陽獨倚西樓，遙山恰對簾鉤。人面不知何處，綠波依舊東流。

46字——晏殊?清平樂

金風細細，葉葉梧桐墜。綠酒初嘗人易醉，一枕小窗濃睡。紫薇朱槿花殘，斜陽卻照闌干。雙燕欲歸時節，銀屏昨夜微寒。

46字——王安國˙清平樂

留春不住，費盡鶯兒語。滿地殘紅宮錦污，昨夜南園風雨。小憐初上琵琶，曉來思繞天涯。不肯畫堂朱戶，春風自在楊花。

46字——晏幾道˙清平樂

留人不住，醉解蘭舟去。一棹碧濤春水路，過盡曉鶯啼處。渡頭楊柳青青。枝枝葉葉離情。此後錦書休寄，畫樓雲雨無憑。

46字——趙令畤˙清平樂

春風依舊，著意隨堤柳。搓得鵝兒黃欲就，天氣清明時候。去年紫陌青門，今霄雨魄雲魂。斷送一生憔悴，只消幾個黃昏？

46字——晁補之˙憶少年（別歷下）

無窮官柳，無情畫舸，無根行客。南山尚相送，只高城人隔。罨畫園林溪紺碧，算重來、盡成陳跡。劉郎鬢如此，況桃花顏色。

46字——范成大˙憶秦娥

樓陰缺，闌干影臥東廂月。東廂月，一天風露，杏花如雪。隔煙催漏金虯咽，羅幃黯淡燈花結。燈花結，片時春夢，江南天闊。

47字——晏幾道˙阮郎歸

舊香殘粉似當初，人情恨不如。一春猶有數行書，秋來書更疏。衾鳳冷，枕鴛孤，愁腸待酒舒。夢魂縱有也成虛，那堪和夢無。

47字——晏幾道˙阮郎歸

天邊金掌露成霜，雲隨雁字——長。綠杯紅袖趁重陽，人情似故鄉。蘭佩紫，菊簪黃，殷勤理舊狂。欲將沉醉換悲涼，清歌莫斷腸。

47字——秦觀˙阮郎歸

湘天風雨破寒初，深沉庭院虛。麗譙吹罷小單于，迢迢清夜徂。鄉夢斷，旅魂孤，崢嶸歲又除。衡陽猶有雁傳書，郴陽和雁無。

48字——范成大˙眼兒媚（萍鄉道中乍晴，臥輿中困甚，小憩柳塘。）

酣酣日腳紫煙浮，妍暖破輕裘。困人天色，醉人花氣，午夢扶頭。春慵恰似春塘水，一片縠紋愁。溶溶曳曳，東風無力，欲避還休。

49字——蔡伸˙柳梢青

數聲鶗鴃，可憐又是、春歸時節。滿院東風，海棠鋪繡，梨花飄雪。丁香露泣殘枝，算未比、愁腸寸結，自是休文，多情多感，不干風月。

50字——柳永˙少年游

長安古道馬遲遲，高柳亂蟬嘶。夕陽島外，秋風原上，目斷四天垂。歸雲一去無蹤跡，何處是前期？狎興生疏，酒徒蕭索，不似去年時。

50字——晏幾道˙留春令

畫屏天畔，夢回依約，十洲雲水。手拈紅箋寄人書，寫無限、傷春事。別浦高樓曾漫倚，對江南千里。樓下分流水聲中，有當日、憑高淚。

50字——毛滂˙惜分飛（富陽僧舍作別語贈妓瓊芳）

淚濕闌干花著露，愁到眉峰碧聚。此恨平分取，更無言語空相覷。斷雨殘雲無意緒，寂寞朝朝暮暮。今夜山深處，斷魂分付潮回去。

51字——晏幾道˙思遠人

紅葉黃花秋意晚，千里念行客。飛雲過盡，歸鴻無信，何處寄書得？淚彈不盡臨窗滴，就硯旋研墨。漸寫到別來，此情深處，紅箋為無色。

52字——張先?青門引

乍暖還輕冷，風雨晚來方定。庭軒寂寞近清明，殘花中酒，又是去年病。樓頭畫角風吹醒，入夜重門靜。那堪更被明月，隔牆送過秋千影。

52字——李清照˙醉花陰

薄霧濃雲愁永晝，瑞腦消金獸。佳節又重陽，玉枕紗廚，半夜涼初透。東籬把酒黃昏後，有暗香盈袖。莫道不消魂？簾卷西風，人比黃花瘦。

54字——歐陽修˙浪淘沙

把酒祝東風，且共從容。垂楊紫陌洛城東，總是當時攜手處，游遍芳叢。聚散苦匆匆，此恨無窮。今年花勝去年紅，可惜明年花更好，知與誰同？

55字——晏幾道˙鷓鴣天

彩袖殷勤捧玉鍾，當年拚卻醉顏紅。舞低楊柳樓心月，歌盡桃花扇底風。從別後，憶相逢，幾回魂夢與君同。今宵剩把銀釭照，猶恐相逢是夢中。

55字——周紫芝˙鷓鴣天

一點殘釭欲盡時，乍涼秋氣滿屏幃。梧桐葉上三更雨，葉葉聲聲是別離。調寶瑟，撥金猊，那時同唱<鷓鴣詞>。如今風雨西樓夜，不聽清歌也淚垂。

55字——辛棄疾˙鷓鴣天（鵝湖歸病起作）

枕簟溪堂冷欲秋，斷雲依水晚來收。紅蓮相倚渾如醉，白鳥無言定自愁。書咄咄，且休休，一丘一壑也風流。不知筋力衰多少，但覺新來懶上樓。

55字——姜夔˙鷓鴣天（元夕有所夢）

肥水東流無盡期，當初不合種相思。夢中未比丹青見，暗裡忽驚山鳥啼。春未綠，鬢先絲，人閒別久不成悲。誰教歲歲紅蓮夜，兩處沉吟各自知。

55字——吳文英˙鷓鴣天（化度寺作）

池上紅衣伴倚闌，棲鴉常帶夕陽還。殷雲度雨疏桐落，明月生涼寶扇閑。鄉夢窄，水天寬，小窗愁黛淡秋山。吳鴻好為傳歸信，楊柳閶門屋數間。

56字——錢惟演˙木蘭花

城上風光鶯語亂，城下煙波春拍岸。綠楊芳草幾時休？淚眼愁腸先已斷。情懷漸覺成衰晚，鸞鏡朱顏驚暗換。昔年多病厭芳尊，今日芳尊惟恐淺。

56字——晏殊?木蘭花

燕鴻過後鶯歸去，細算浮生千萬緒。長於春夢幾多時，散似秋雲無覓處。聞琴解佩神仙侶，挽斷羅衣留不住。勸君莫作獨醒人，爛醉花間應有數。

56字——晏殊?木蘭花

池塘水綠風微暖，記得玉真初見面。重頭歌韻響琤琮，入破舞腰紅亂旋。玉鉤闌下香階畔。醉後不知斜日晚。當時共我賞花人，點檢如今無一半。

56字——晏殊?木蘭花

綠楊芳草長亭路，年少拋人容易去。樓頭殘夢五更鐘，花底離愁三月雨。無情不似多情苦，一寸還成千萬縷。天涯地角有窮時，只有相思無盡處。

56字——宋祁˙木蘭花

東城漸覺風光好，縠皺波紋迎客棹。綠楊煙外曉雲輕，紅杏枝頭春意鬧。浮生長恨歡娛少，肯愛千金輕一笑？為君持酒勸斜陽，且向花間留晚照。

56字——晏幾道˙木蘭花

東風又作無情計，艷粉嬌紅吹滿地。碧樓簾影不遮愁，還似去年今日意。誰知錯管春殘事，到處登臨曾費淚。此時金盞直須深，看盡落花能幾醉。

56字——晏幾道˙木蘭花

秋千院落重簾暮，彩筆閑來題繡戶。牆頭丹杏雨餘花，門外綠楊風後絮。朝雲信斷知何處？應作襄王春夢去。紫騮認得舊游蹤，嘶過畫橋東畔路。

56字——晏幾道˙虞美人

曲闌干外天如水，昨夜還曾倚。初將明月比佳期，長向月圓時候、望人歸。羅衣著破前香在，舊意誰教改。一春離恨懶調弦。猶有兩行閑淚、寶箏前。

56字——舒亶˙虞美人

芙蓉落盡天涵水，日暮滄波起。背飛雙燕貼雲寒，獨向小樓東畔倚闌看。浮生只合樽前老，雪滿長安道。故人早晚上高台，寄我江南春色一枝梅。

56字——葉夢得˙虞美人（雨後同幹譽、才卿置酒來禽花下作）

落花已作風前舞，又送黃昏雨。曉來庭院半殘紅，惟有游絲，千丈裊晴空。殷勤花下同攜手，更盡杯中酒。美人不用斂蛾眉，我亦多情，無奈酒闌時。

56字——嚴仁˙木蘭花

春風只在園西畔，薺菜花繁蝴蝶亂。冰池晴綠照還空，香徑落紅吹已斷。意長翻恨游絲短，盡日相思羅帶緩。寶奩如月不欺人，明日歸來君試看。

56字——劉克莊˙木蘭花（戲林推）

年年躍馬長安市，客舍似家家似寄。青錢換酒日無何，紅燭呼盧宵不寐。易挑錦婦機中字——，難得玉人心下事。男兒西北有神州，莫滴水西橋畔淚。

56字——潘牥˙南鄉子（題南劍州妓館）

生怕倚闌干，閣下溪聲閣外山。惟有舊時山共水，依然，暮雨朝雲去不還。應是躡飛鸞，月下時時整佩環。月又漸低霜又下，更闌，折得梅花獨自看。

57字——歐陽修˙木蘭花

別後不知君遠近，觸目淒涼多少悶！漸行漸遠漸無書，水闊魚沉何處問？夜深風竹敲秋韻，萬葉千聲皆是恨。故欹單枕夢中尋，夢又不成燈又燼。

57字——周邦彥˙夜游宮

葉下斜陽照水，卷輕浪、沉沉千里。橋上酸風射眸子，立多時，看黃昏燈火市。古屋寒窗底，聽幾片、井桐飛墜。不戀單衾再三起，有誰知，為蕭娘書一紙？

57字——吳文英˙夜游宮

人去西樓雁杳，敘別夢，揚州一覺。雲淡星疏楚山曉，聽啼烏，立河橋，話未了。雨外蛩聲早，細織就霜絲多少？說與蕭娘未知道，向長安，對秋燈，幾人老？

58字——晏殊?踏莎行

祖席離歌，長亭別宴，香塵已隔猶回面。居人匹馬映林嘶，行人去棹依波轉。畫閣魂消，高樓目斷，斜陽只送平波遠。無窮無盡是離愁，天涯地角尋思遍。

58字——晏殊?踏莎行

小徑紅稀，芳郊綠遍，高台樹色陰陰見。春風不解禁楊花，朦朦亂撲行人面。翠葉藏鶯，朱簾隔燕，爐香靜逐游絲轉。一場愁夢酒醒時，斜陽卻照深深院。

58字——歐陽修˙踏莎行

候館梅殘，溪橋柳細，草薰風暖搖征轡。離愁漸遠漸無窮，迢迢不斷如春水。寸寸柔腸，盈盈粉淚，樓高莫近危闌倚。平蕪盡處是春山，行人更在春山外。

58字——晏幾道˙臨江仙

夢後樓台高鎖，酒醒簾幕低垂。去年春恨卻來時，落花人獨立，微雨燕雙飛。記得小蘋初見，兩重心字——羅衣。琵琶弦上說相思，當時明月在，曾照彩雲歸。

58字——周紫芝˙踏莎行

情似游絲，人如飛絮，淚珠閣定空相覷。一溪煙柳萬絲垂，無因繫得蘭舟住。雁過斜陽，草迷煙渚，如今已是愁無數。明朝且做莫思量，如何過得今宵去！

58字——姜夔˙踏莎行（自沔東來。丁未元日至金陵，江上感夢而作。）

燕燕輕盈，鶯鶯嬌軟，分明又向華胥見。夜長爭得薄情知？春初早被相思染。別後書辭，別時針線，離魂暗逐郎行遠。淮南皓月冷千山，冥冥歸去無人管。

58字——姜夔˙杏花天（小序略）

綠絲低拂鴛鴦浦，想桃葉，當時喚渡。又將愁眼與春風，待去，倚蘭橈更少駐。金陵路，鶯吟燕舞。算潮水知人最苦。滿汀芳草不成歸，日暮，更移舟向甚處？

58字——章良能˙小重山

柳暗花明春事深，小闌紅芍藥，已抽簪。雨餘風軟碎鳴禽，遲遲日，猶帶一分陰。往事莫沉吟。身閑時序好、且登臨。舊游無處不堪尋，無尋處，惟有少年心。

58字——吳文英˙踏莎行

潤玉籠綃，檀櫻倚扇，繡圈猶帶脂香淺。榴心空疊舞裙紅，艾枝應壓愁鬟亂。午夢千山，窗陰一箭，香瘢新褪紅絲腕。隔江人在雨聲中，晚風菰葉生秋怨。

60字——晏殊?蝶戀花

六曲闌干偎碧樹，楊柳風輕，展盡黃金縷。誰把鈿箏移玉柱，穿簾海燕雙飛去。滿眼游絲兼落絮，紅杏開時，一霎清明雨。濃睡覺來鶯亂語，驚殘好夢無尋處。

60字——歐陽修?蝶戀花

庭院深深深幾許？楊柳堆煙，簾幕無重數。玉勒雕鞍游冶處，樓高不見章台路。雨橫風狂三月暮，門掩黃昏，無計留春住。淚眼問花花不語，亂紅飛過秋千去。

60字——歐陽修?蝶戀花

誰道閒情拋棄久？每到春來，惆悵還依舊。日日花前常病酒，不辭鏡裡朱顏瘦。河畔青蕪堤上柳，為問新愁，何事年年有？獨立小橋風滿袖，平林新月人歸後。

60字——歐陽修?蝶戀花

幾日行雲何處去？忘了歸來，不道春將暮。百草千花寒食路，香車繫在誰家樹？淚眼倚樓頻獨語，雙燕來時，陌上相逢否？撩亂春愁如柳絮，依依夢裡無尋處。

60字——柳永˙蝶戀花

佇倚危樓風細細，望極春愁，黯黯生天際。草色煙光殘照裡，無言誰會憑闌意？擬把疏狂圖一醉，對酒當歌，強樂還無味。衣帶漸寬終不悔。為伊消得人憔悴。

60字——晏幾道˙蝶戀花

夢入江南煙水路，行盡江南，不與離人遇。睡裡消魂無說處，覺來惆悵消魂誤。欲盡此情書尺素，浮雁沉魚，終了無憑據。卻倚緩弦歌別緒，斷腸移破秦箏柱。

60字——晏幾道˙蝶戀花

醉別西樓醒不記，春夢秋雲，聚散真容易。斜月半窗還少睡，畫屏閑展吳山翠。衣上酒痕詩裡字——，點點行行，總是淒涼意。紅燭自憐無好計，夜寒空替人垂淚。

60字——蘇軾˙臨江仙

夜飲東坡醒復醉，歸來仿佛三更。家童鼻息已雷鳴，敲門都不應，倚杖聽江聲。長恨此身非我有，何時忘卻營營。夜闌風靜縠紋平，小舟從此逝，江海寄餘生。

60字——趙令畤˙蝶戀花

欲減羅衣寒未去，不卷珠簾，人在深深處。紅杏枝頭花幾許？啼痕止恨清明雨。盡日沉煙香一縷，宿酒醒遲，惱破春情緒。飛燕又將歸信誤，小屏風上西江路。

60字——趙令畤˙蝶戀花

卷絮風頭寒欲盡，墜粉飄香，日日紅成陣。新酒又添殘酒困，今春不減前春恨。蝶去鶯飛無處問，隔水高樓，望斷雙魚信。惱亂橫波秋一寸，斜陽只與黃昏近。

60字——晁沖之˙臨江仙

憶昔西池池上飲，年年多少歡娛。別來不寄一行書，尋常相見了，猶道不如初。安穩錦衾今夜夢，月明好渡江湖。相思休問定何如？情知春去後，管得落花無。

60字——周邦彥˙蝶戀花

月皎驚烏棲不定，更漏將闌，轣轆牽金井。喚起兩眸清炯炯，淚花落枕紅綿泠。執手霜風吹鬢影，去意徊徨，別語愁難聽。樓上闌干橫斗柄，露寒人遠雞相應。

60字——賀鑄˙蝶戀花

幾許傷春春復暮，楊柳清陰，偏礙游絲度。天際小山桃葉步，白蘋花滿湔裙處。竟日微吟長短句，簾影燈昏，心寄胡琴語。數點雨聲風約住，朦朧淡月雲來去。

60字——陳與義˙臨江仙

高詠<楚詞>酬午日，天涯節序匆匆。榴花不似舞裙紅，無人知此意，歌罷滿簾風。萬事一身傷老矣，戎葵凝笑牆東。酒杯深淺去年同，試澆橋下水，今夕到湘中。

60字——陳與義˙臨江仙（夜登小閣憶洛中舊游）

憶昔午橋橋上飲，坐中多是豪英。長溝流月去無聲，杏花疏影裡，吹笛到天明。二十餘年如一夢，此身雖在堪驚。閑登小閣看新晴，古今多少事，漁唱起三更。

60字——劉過˙唐多令（小序略）

蘆葉滿汀洲，塞沙帶淺流。二十年重過南樓。柳下繫船猶未穩，能幾日，又中秋。黃鶴斷磯頭，故人曾到否？舊江山渾是新愁。欲買桂花同載酒，終不似，少年游。

61字——吳文英˙唐多令

何處合成愁？離人心上秋，縱芭蕉、不雨也颼颼。都道晚涼天氣好，有明月、怕登樓。年事夢中休，花空煙水流，燕辭歸、客尚淹留。垂柳不縈裙帶住，漫長是、繫行舟。

62字——范仲淹˙蘇幕遮

碧雲天，黃葉地，秋色連波，波上寒煙翠。山映斜陽天接水，芳草無情，更在斜陽外。黯鄉魂，追旅思，夜夜除非，好夢留人睡。明月樓高休獨倚，酒入愁腸，化作相思淚。

62字——蘇軾˙定風波（三月三日沙湖道中遇雨，雨具先去，同行皆狼狽，余不覺。已而天晴，故作此。）

莫聽穿林打葉聲，何妨吟嘯且徐行。竹杖芒鞋輕勝馬，誰怕？一蓑煙雨任平生。料峭春風吹酒醒，微冷，山頭斜照卻相迎。回首向來蕭瑟處，歸去，也無風雨也無晴。

62字——朱服˙漁家傲

小雨纖纖風細細，萬家楊柳青煙裡。戀樹濕花飛不起，愁無際，和春付與東流水。九十光陰能有幾？金龜解盡留無計。寄語東陽沽酒市，拚一醉，而今樂事他年淚。

65字——姜夔˙淡黃柳（小序略）

空城曉角，吹入垂楊陌。馬上單衣寒惻惻。看盡鵝黃嫩綠，都是江南舊相識。正岑寂，明朝又寒食。強攜酒、小橋宅，怕梨花落盡成秋色。燕燕飛來，問春何在？惟有池塘自碧。

67字——蘇軾˙青玉案（送伯固歸吳中）

三年枕上吳中路，遣黃犬、隨君去。若到松江呼小渡，莫驚鴛鷺，四橋盡是、老子經行處。輞川圖上看春暮，常記高人右丞句。作個歸期天定許，春衫猶是，小蠻針線，曾濕西湖雨。

67字——賀鑄˙青玉案

凌波不過橫塘路，但目送、芳塵去。錦瑟華年誰與度？月橋花院，瑣窗朱戶，只有春知處。飛雲冉冉蘅皋暮，彩筆新題斷腸句。試問閑愁都幾許？一川煙草，滿城風絮，梅子黃時雨。

67字——賀鑄˙感皇恩

蘭芷滿汀洲，游絲橫路。羅襪塵生步迎顧，整鬟顰黛，脈脈兩情難語。細風吹柳絮、人南渡。回首舊游，山無重數。花底深、朱戶何處？半黃梅子，向晚一簾疏雨。斷魂分付與、春將去。

67字——辛棄疾˙青玉案（元夕）

東風夜放花千樹，更吹落星如雨。寶馬雕車香滿路。鳳簫聲動，玉壺光轉，一夜魚龍舞。蛾兒雪柳黃金縷。笑語盈盈暗香去。眾裡尋他千百度，驀然回首，那人卻在，燈火闌珊處。

67字——黃公紹˙青玉案

年年社日停針線，怎忍見、雙飛燕？今日江城春已半，一身猶在，亂山深處，寂寞溪橋畔。春衫著破誰針線？點點行行淚痕滿。落日解鞍芳草岸，花無人戴，酒無人勸，醉也無人管。

68字——張先?天仙子（時為嘉禾小倅，以病眠，不赴府會）

<水調>數聲持酒聽，午醉醒來愁未醒。送春春去幾時回？臨晚鏡，傷流景，往事後期空記省。沙上并禽池上暝，雲破月來花弄影。重重簾幕密遮燈，風不定，人初靜，明日落紅應滿徑。

68字——歐陽修˙青玉案

一年春事都來幾，早過了、三之二。綠暗紅嫣渾可事，綠楊庭院，暖風簾幕，有個人憔悴。買花載酒長安市，又爭似家山見桃李？不枉東風吹客淚，相思難表，夢魂無據，惟有歸來是。

70字——蘇軾˙江城子（乙卯正月二十日夜記夢）

十年生死兩茫茫，不思量，自難忘。千里孤墳，無處話淒涼。縱使相逢應不識，塵滿面、鬢如霜。夜來幽夢忽還鄉，小軒窗，正梳妝。相顧無言，惟有淚千行。料得年年腸斷處，明月夜、短松岡。

70字——盧祖皋˙江城子

畫樓簾幕卷新晴，掩銀屏，曉寒輕。墜粉飄香，日日喚愁生。暗數十年湖上路，能幾度、著娉婷。年華空自感飄零，擁春酲，對誰醒？天闊雲閑，無處覓簫聲。載酒買花年少事，渾不似、舊心情。

72字——張先?千秋歲

數聲鶗鴃，又報芳菲歇。惜春更選殘紅折，雨輕風色暴，梅子青時節。永豐柳，無人盡日花飛雪。莫把么弦撥，怨極弦能說。天不老，情難絕，心似雙絲網，中有千千結。夜過也，東窗未白孤燈滅。

76字——晏幾道˙御街行

街南綠樹春饒絮，雪滿游春路。樹頭花艷雜嬌雲，樹底人家朱戶。北樓閑上，疏簾高卷，直見街南樹。闌干倚盡猶慵去，幾度黃昏雨。晚春盤馬踏青苔，曾傍綠陰深駐。落花猶在，香屏空掩，人面知何處？

76字——俞國寶˙風入松

一春長費買花錢，日日醉湖邊。玉驄慣識西湖路，驕嘶過、沽酒樓前。紅杏香中簫鼓，綠楊影裡秋千。暖風十里麗人天。花壓鬢雲偏。畫船載取春歸去，餘情寄湖水湖煙。明日重扶殘醉，來尋陌上花鈿。

76字——吳文英˙風入松

聽風聽雨過清明，愁草瘞花銘。樓前綠暗分攜路，一絲柳、一寸柔情。料峭春寒中酒，交加曉夢啼鶯。西園日日掃林亭，依舊賞新晴。黃蜂頻撲秋千索，有當時纖手香凝。惆悵雙鴛不到，幽階一夜苔生。

77字——辛棄疾˙祝英台近

寶釵分，桃葉渡，煙柳暗南浦。怕上層樓，十日九風雨。斷腸片片飛紅，都無人管，更誰勸啼鶯聲住？鬢邊覷，應把花卜歸期，才簪又重數。羅帳燈昏，哽咽夢中語。是他春帶愁來，春歸何處？卻不解帶將愁去。

77字——吳文英˙祝英台近（春日客龜溪游廢園）

采幽香，巡古苑，竹冷翠微路。鬥草溪根，沙印小蓮步。自憐兩鬢清霜，一年寒食，又身在雲山深處。晝閑度，因甚天也慳春，輕陰便成雨？綠暗長亭，歸夢趁風絮。有情花影闌干，鶯聲門徑，解留我霎時凝佇。

77字——吳文英˙祝英台近（除夜立春）

剪紅情，裁綠意，花信上釵股。殘日東風，不放歲華去。有人添燭西窗，不眠侵曉，笑聲轉新年鶯語。舊樽俎，玉纖曾擘黃柑，柔香繫幽素。歸夢湖邊，還迷鏡中路。可憐千點吳霜，寒消不盡，又相對落梅如雨。

78字——范仲淹˙御街行

紛紛墮葉飄香砌，夜寂靜，寒聲碎。真珠簾卷玉樓空，天淡銀河垂地。年年今夜，月華如練，長是人千里。愁腸已斷無由醉，酒未到，先成淚。殘燈明滅枕頭欹，諳盡孤眠滋味。都來此事，眉間心上，無計相回避。

78字——張先?一叢花

傷高懷遠幾時窮？無物似情濃。離愁正引千絲亂，更東陌、飛絮濛濛。嘶騎漸遙，征塵不斷，何處認郎蹤？雙鴛池沼水溶溶，南北小橈通。梯橫畫閣黃昏後，又還是、斜月簾櫳。沉恨細思，不如桃杏，猶解嫁東風。

82字——王安石˙千秋歲引

別館寒砧，孤城畫角，一派秋聲入寥廓。東歸燕從海上去，南來雁向沙頭落。楚台風，庾樓月，宛如昨。無奈被些名利縛，無奈被他情擔擱，可惜風流總閑卻。當初漫留華表語，而今誤我秦樓約。夢闌時，酒醒後，思量著。

82字——曹組˙驀山溪梅

洗妝真態，不作鉛華御。竹外一枝斜，想佳人天寒日暮。黃昏院落，無處著清香，風細細，雪垂垂，何況江頭路。月邊疏影，夢到消魂處。結子欲黃時，又須作廉纖細雨。孤芳一世，供斷有情愁，消瘦損，東陽也，試問花知否？

83字——蘇軾˙洞仙歌（小序略）

冰肌玉骨，自清涼無汗。水殿風來暗香滿。繡簾開、一點明月窺人，人未寢，欹枕釵橫鬢亂。起來攜素手，庭戶無聲，時見疏星渡河漢。試問夜如何？夜已三更，金波淡、玉繩低轉。但屈指、西風幾時來，又不道流年、暗中偷換。

84字——晁補之˙洞仙歌（泗州中秋作）

青煙冪處，碧海飛金鏡。永夜閑階臥桂影。露涼時，零亂多少寒螿，神京遠，惟有藍橋路近。水晶簾不下，雲母屏開，冷浸佳人淡脂粉。待都將許多明，付與金樽，投曉共流霞傾盡。更攜取胡床上南樓，看玉做人間，素秋千頃。

85字——李元膺˙洞仙歌（小序略）

雪雲散盡，放曉晴庭院。楊柳于人便青眼。更風流多處，一點梅心，相映遠，約略顰輕笑淺。一年春好處，不在濃芳，小艷疏香最嬌軟。到清明時候，百紫千紅花正亂，已失春風一半。早占取、韶光共追游，但莫管春寒，醉紅自暖。

86字——周邦彥˙六丑（薔薇謝後作）

正單衣試酒，悵客裡、光陰虛擲。願春暫留，春歸如過翼，一去無跡。為問家何在？夜來風雨，葬楚宮傾國。釵鈿墮處遺香澤，亂點桃蹊，輕翻柳陌。多情為誰追惜？但蜂媒蝶使，時叩窗槅。東園岑寂，漸朦朧暗碧，靜繞珍叢底。成嘆息長條故惹行客，似牽衣待話，別情無極。殘英小、強簪巾幘，終不似、一朵釵頭顫裊，向人欹側。漂流處、莫趁潮汐，恐斷紅、尚有相思字——，何由見得？」

88字——秦觀˙八六子

倚危亭、恨如芳草，萋萋劃盡還生。念柳外青驄別後，水邊紅袂分時，愴然暗驚。無端天與娉婷，夜月一簾幽夢，春風十里柔情。怎奈向、歡娛漸隨流水，素弦聲斷，翠綃香減。那堪片片飛花弄晚，濛濛殘雨籠晴。正銷凝，黃鸝又啼數聲。

89字——周邦彥˙夜飛鵲

河橋送人處，涼夜何其。斜月遠、墮餘輝，銅盤燭淚已流盡，霏霏涼露沾衣。相將散離會，探風前津鼓，樹杪參旗。華驄會意，縱揚鞭、亦自行遲。迢遞路回清野，人語漸無聞，空帶愁歸。何意重經前地，遺鈿不見，斜徑都迷。兔葵燕麥，向斜陽欲與人齊。但徘徊班草，欷歔酹酒，極望天西。

90字——李之儀˙謝池春

殘寒消盡，疏雨過、清明後。花徑款餘紅，風沼縈新皺。乳燕穿庭戶，飛絮沾襟袖。正佳時仍晚晝，著人滋味，真箇濃如酒。頻移帶眼，空只恁厭厭瘦。不見又思量，見了還依舊，為問頻相見，何似長相守。天不老，人未偶，且將此恨，分付庭前柳。

91字——柳永˙采蓮令

月華收，雲淡霜天曙。西征客、此時情苦。翠娥執手，送臨歧、軋軋開朱戶。千嬌面、盈盈佇立，無言有淚，斷腸爭忍回顧？一葉蘭舟，便恁急槳凌波去。貪行色、豈知離緒，萬般方寸，但飲恨、脈脈同誰語？更回首、重城不見，寒江天外，隱隱兩三煙樹。

91字——周密˙玉京秋（長安獨客，又見西風，素月、丹楓，凄然其為秋也，因調夾鐘羽一解。）

煙水闊，高林弄殘照，晚蜩淒切。碧砧度韻，銀床飄葉。衣濕桐陰露冷，采涼花時賦秋雪。嘆輕別，一襟幽事，砌蟲能說。客思吟商還怯，怨歌長、瓊壺暗缺。翠扇恩疏，紅衣香褪，翻成消歇。玉骨西風，恨最恨、閑卻新涼時節。楚簫咽，誰寄西樓淡月。

92字——王沂孫˙法曲獻仙音（聚景亭梅次草窗韻）

層綠峨峨，纖瓊皎皎，倒壓波痕清淺。過眼年華，動人幽意，相逢幾番春換。記喚酒尋芳處，盈盈褪妝晚。已消黯，況淒涼近來離思，應忘卻明月，夜深歸輦。荏苒一枝春，恨東風人似天遠。縱有殘花，灑征衣、鉛淚都滿。但殷勤折取，自遣一襟幽怨。

93字——岳飛˙滿江紅

怒髮衝冠，憑闌處、瀟瀟雨歇。抬望眼、仰天長嘯，壯懷激烈。三十功名塵與土，八千里路雲和月。莫等閑、白了少年頭，空悲切。靖康恥，猶未雪，臣子憾，何時滅。駕長車踏破、賀蘭山缺。壯志饑餐胡虜肉，笑談渴飲匈奴血。待從頭、收拾舊山河，朝天闕。

94字——晏幾道˙六么令

綠陰春盡，飛絮繞香閣。晚來翠眉宮樣，巧把遠山學。一寸狂心未說，已向橫波覺。畫簾遮匝，新翻曲妙，暗許閑人帶偷掐。前度書多隱語，意淺愁難答。昨夜詩有回文，韻險還慵押。都待笙歌散了，記取來時霎。不消紅蠟，閑雲歸後，月在庭花舊闌角。

95字——蘇軾˙水調歌頭（丙辰中秋，歡飲達旦，大醉，作此篇，兼懷子由。）

明月幾時有，把酒問青天。不知天上宮闕，今夕是何年。我欲乘風歸去，惟恐瓊樓玉宇，高處不勝寒。起舞弄清影，何似在人間。轉朱閣，低綺戶，照無眠。不應有恨，何事長向別時圓？人有悲歡離合，月有陰晴圓缺，此事古難全。但願人長久，千里共嬋娟。

95字——秦觀˙滿庭芳

山抹微雲，天黏衰草，畫角聲斷譙門。暫停征棹，聊共引離樽。多少蓬萊舊事，空回首、煙靄紛紛。斜陽外，寒鴉萬點，流水繞孤村。銷魂，當此際，香囊暗解，羅帶輕分。漫贏得青樓，薄幸名存。此去何時見也？襟袖上、空惹啼痕。傷情處，高城望斷，燈火已黃昏。

95字——秦觀˙滿庭芳

曉色雲開，春隨人意，驟雨才過還晴。古台芳榭，飛燕蹴紅英。舞困榆錢自落，秋千外、綠水橋平。東風裡，朱門映柳，低按小秦箏。多情，行樂處，珠鈿翠蓋，玉轡紅纓。漸酒空金榼，花困蓬瀛。豆蔻梢頭舊恨，十年夢，屈指堪驚。憑闌久，疏煙淡日，寂寞下蕪城。

95字——周邦彥˙滿庭芳（夏日溧水無想山作）

風老鶯雛，雨肥梅子，午陰嘉樹清圓。地卑山近，衣潤費爐煙。人靜烏鳶自樂，小橋外、新綠濺濺。憑欄久，黃蘆苦竹，疑泛九江船。年年，如社燕，飄流瀚海，來寄修椽。且莫思身外，長近樽前。憔悴江南倦客，不堪聽、急管繁弦。歌筵畔，先安枕簟，容我醉時眠。

95字——張鎡˙滿庭芳（促織兒）

月洗高梧，露漙幽草，寶釵樓外秋深。土花沿翠，螢火墜牆陰。靜聽寒聲斷續，微韻轉、淒咽悲沉。爭求侶、殷勤勸織，促破曉機心。兒時曾記得，呼燈灌穴，斂步隨音。任滿身花影，猶自追尋。攜向華堂戲鬥，亭台小、籠巧妝金。今休說，從渠床下，涼夜伴孤吟。

95字——李清照˙鳳凰台上憶吹簫

香冷金猊，被翻紅浪，起來慵自梳頭。任寶奩塵滿，日上簾鉤。生怕離懷別苦，多少事、欲說還休。新來瘦，非干病酒，不是悲秋。休休，者回去也，千萬遍<陽關>，也則難留。念武陵人遠，煙鎖秦樓。惟有樓前流水，應念我、終日凝眸。凝眸處，從今又添，一段新愁。

96字——賀鑄˙天香

煙絡橫林，山沉遠照，迤邐黃昏鐘鼓。燭映簾櫳，蛩催機杼，共苦清秋風露。不眠思婦，齊應和、幾聲砧杵。驚動天涯倦宦，駸駸歲華行暮。當年酒狂自負，謂東君、以春相付。流浪征驂北道，客檣南浦，幽恨無人晤語。賴明月曾知舊游處，好伴雲來，還將夢去。

96字——李邴˙漢宮春

瀟灑江梅，向竹梢疏處，橫兩三枝。東君也不愛惜，雪壓霜欺。無情燕子，怕春寒、輕失花期。卻是有、年年塞雁，歸來曾見開時。清淺小溪如練，問玉堂何似，茅舍疏籬？傷心故人去後，冷落新詩。微雲淡月，對江天、分付他誰。空自憶、清香未減，風流不在人知。

96字——廖世美˙燭影搖紅（題安陸浮雲樓）

靄靄春空，畫樓森聳凌雲渚。紫薇登覽最關情，絕妙誇能賦。惆悵相思遲暮，記當日、朱闌共語。塞鴻難問，岸柳何窮，別愁紛絮。催促年光，舊來流水知何處？斷腸何必更殘陽，極目傷平楚。晚霽波聲帶雨，悄無人舟橫野渡。數峰江上，芳草天涯，參差煙樹。

96字——張掄˙燭影搖紅（上元有懷）

雙闕中天，鳳樓十二春寒淺。去年元夜奉宸游，曾侍瑤池宴。玉殿珠簾盡卷，擁群仙、蓬壺閬苑。五雲深處，萬燭光中，揭天絲管。馳隙流年，恍如一瞬星霜換。今宵誰念泣孤臣，回首長安遠。可是塵緣未斷，漫惆悵、華胥夢短。滿懷幽恨，數點寒燈，幾聲歸雁。

96字——袁去華˙劍器近

夜來雨，賴倩得東風吹住。海棠正妖饒處，且留取。悄庭戶，試細聽鶯啼燕語，分明共人愁緒，怕春去。佳樹，翠陰初轉午。重簾未卷，乍睡起，寂寞看風絮。偷彈清淚寄煙波，見江頭故人，為言憔悴如許。彩箋無數，去卻寒暄，到了渾無定據。斷腸落日千山暮。

96字——辛棄疾˙漢宮春（立春）

春已歸來，看美人頭上，裊裊春幡。無端風雨，未肯收盡餘寒。年時燕子，料今宵夢到西園。渾未辨、黃柑薦酒，更傳青韭堆盤。卻笑東風，從此便薰梅染柳，更沒些閑。閑時又來鏡裡，轉變朱顏。清愁不斷，問何人會解連環。生怕見花開花落，朝來塞雁先還。

96字——王沂孫˙天香（龍涎香）

孤嶠蟠煙，層濤蛻月，驪宮夜采鉛水。汛遠槎風，夢深薇露，化作斷魂心字——。紅磁候火，還乍識、冰環玉指。一縷縈簾翠影，依稀海天雲氣。幾回殢嬌半醉，翦春燈、夜寒花碎。更好故溪飛雪，小窗深閉。荀令如今頓老，總忘卻樽前舊風味。漫惜餘薰，空篝素被。

97字——柳永˙八聲甘州

對瀟瀟暮雨灑江天，一番洗清秋。漸霜風淒緊，關河冷落，殘照當樓。是處紅衰翠減，苒苒物華休。惟有長江水，無語東流。不忍登高臨遠，望故鄉渺邈，歸思難收。嘆年來蹤跡，何事苦淹留？想佳人、妝樓顒望，誤幾回、天際識歸舟？爭知我、倚闌干處，正恁凝愁。

97字——柳永˙迷神引

一葉扁舟輕帆卷，暫泊楚江南岸。孤城暮角，引胡笳怨。水茫茫，平沙雁。旋驚散。煙斂寒林簇，畫屏展，天際遙山小，黛眉淺。舊賞輕拋，到此成游宦。覺客程勞，年光晚。異鄉風物，忍蕭索，當愁眼。帝城賒，秦樓阻，旅魂亂。芳草連空闊，殘照滿，佳人無消息，斷雲遠。

97字——李甲˙帝台春

芳草碧色，萋萋遍南陌。暖絮亂紅，也似知人，春愁無力。憶得盈盈拾翠侶，共攜賞、鳳城寒食。到今來，海角逢春，天涯為客。愁旋釋、還似織；淚暗拭，又偷滴。漫倚遍危闌，盡黃昏也，只是暮雲凝碧。拚則而今已拚了，忘則怎生便忘得。又還問鱗鴻，試重尋消息。

97字——姜夔˙長亭怨慢（小序略）

漸吹盡，枝頭香絮，是處人家，綠深門戶。遠浦縈回，暮帆零亂，向何許？閱人多矣，誰得似長亭樹？樹若有情時，不會得青青如此！日暮，望高城不見，只見亂山無數。韋郎去也，怎忘得玉環分付。第一是早早歸來，怕紅萼無人為主。算空有并刀，難剪離愁千縷。

97字——姜夔˙暗香（小序略）

舊時月色，算幾番照我，梅邊吹笛？喚起玉人，不管清寒與攀摘。何遜而今漸老，都忘卻春風詞筆。但怪得竹外疏花，香冷入瑤席。江國，正寂寂，嘆寄與路遙，夜雪初積。翠尊易泣。紅萼無言耿相憶。長記曾攜手處，千樹壓、西湖寒碧。又片片、吹盡也，幾時見得？

97字——吳文英˙八聲甘州（靈岩陪庾幕諸公游）

渺空煙四遠，是何年、青天墜長星。幻蒼崖雲樹，名娃金屋，殘霸宮城。箭徑，酸風射眼，膩水染花腥。時靸雙鴛響，廊葉秋聲。宮裡吳王沉醉，倩五湖倦客，獨釣醒醒。問蒼波無語，華髮奈山青。水涵空、闌干高處，送亂鴉、斜日落漁汀。連呼酒，上琴台去，秋與雲平。

97字——張炎˙八聲甘州（小序略）

記玉關、踏雪事清游，寒氣脆貂裘。傍枯林古道，長河飲馬，此意悠悠。短夢依然江表，老淚灑西州。一字——無題處，落葉都愁。載取白雲歸去，問誰留楚佩，弄影中洲？折蘆花贈遠，零落一身秋。向尋常、野橋流水，待招來、不是舊沙鷗。空懷感，有斜陽處，卻怕登樓。

97字——王沂孫˙長亭怨慢（重過中庵故園）

泛孤艇東皋過遍，尚記當日，綠陰門掩。屐齒莓苔，酒痕羅袖事何限？欲尋前跡，空惆悵成秋苑。自約賞花人，別後總、風流雲散。水遠，怎知流水外，卻是亂山尤遠。天涯夢短，想忘了綺疏雕檻。望不盡苒苒斜陽，撫喬木年華將晚。但數點紅英，猶識西園淒婉。

97字——李清照˙聲聲慢

尋尋覓覓，冷冷清清，淒淒慘慘戚戚。乍暖還寒時候，最難將息。三杯兩盞淡酒，怎敵他、晚來風急。雁過也，最傷心，卻是舊時相識。滿地黃花堆積，憔悴損、如今有誰堪摘。守著窗兒，獨自怎生得黑？梧桐更兼細雨，到黃昏、點點滴滴。者次第，怎一個、愁字——了得。

98字——周邦彥˙應天長

條風布暖，霏霧弄晴，池塘遍滿春色。正是夜堂無月，沉沉暗寒食。梁間燕，前社客。似笑我、閉門愁寂。亂花過、隔院芸香，滿地狼藉。長記那回時，邂逅相逢，郊外駐油壁。又見漢宮傳燭，飛煙五侯宅。青青草，迷路陌。強載酒、細尋前跡。市橋遠、柳下人家，獨自相識。

98字——姜夔˙揚州慢（小序略）

淮左名都，竹西佳處，解鞍少駐初程。過春風十里，盡薺麥青青。自胡馬窺江去後，廢池喬木，猶厭言兵。漸黃昏，清角吹寒，都在空城。杜郎俊賞，算而今、重到須驚。縱豆蔻詞工，青樓夢好，難賦深情。二十四橋仍在，波心蕩冷月無聲。念橋邊紅藥，年年知為誰生？

98字——史達祖˙雙雙燕（詠燕）

過春社了，度簾幕中間，去年塵冷。差池欲住，試入舊巢相並。還相雕梁藻井，又軟語商量不定。飄然快拂花梢，翠尾分開紅影。芳徑，芹泥雨潤，愛貼地爭飛，竟夸輕俊。紅樓歸晚，看足柳昏花暝。應自棲香正穩，便忘了天涯芳信。愁損翠黛雙蛾，日日畫闌獨憑。

99字——徽宗皇帝˙宴山亭（北行見杏花）

裁翦冰綃，輕疊數重，淡著燕脂勻注。新樣靚妝，艷溢香融，羞殺蕊珠宮女。易得凋零，更多少、無情風雨。愁苦，問院落淒涼，幾番春暮？憑寄離恨重重，者雙燕何曾，會人言語？天遙地遠，萬水千山，知他故宮何處？怎不思量？除夢裡有時曾去。無據，和夢也新來不做。

99字——韓縝˙鳳簫吟

鎖離愁連綿無際，來時陌上初燻，繡幃人念遠，暗垂珠露，泣送征輪。長行長在眼，更重重、遠水孤雲。但望極樓高，盡日目斷王孫。消魂，池塘別後，曾行處、綠妒輕裙。恁時攜素手，亂花飛絮裡，緩步香茵。朱顏空自改，向年年、芳意長新。遍綠野，嬉游醉眼，莫負青春。

99字——柳永˙定風波

自春來、慘綠愁紅，芳心是事可可。日上花梢，鶯穿柳帶，猶壓香衾臥。暖酥消、膩雲嚲、終日厭厭倦梳裹。無那。恨薄情一去，音書無個。早知恁麼，悔當初、不把雕鞍鎖。向雞窗，只與蠻箋象管，拘束教吟課。鎮相隨、莫拋躲，針線閑拈伴伊坐。和我，免使年少光陰虛過。

99字——周邦彥˙瑣寒窗

暗柳啼鴉，單衣佇立，小簾朱戶。桐花半畝，靜鎖一庭愁雨。灑空階、夜闌未休，故人剪燭西窗語。似楚江暝宿，風燈零亂，少年羈旅。遲暮，嬉游處。正店舍無煙，禁城百五。旗亭喚酒，付與高陽儔侶。想東園、桃李自春，小唇秀靨今在否？到歸時、定有殘英，待客攜樽俎。

99字——張鎡˙宴山亭

幽夢初回，重陰未開，曉色催成疏雨。竹檻氣寒，蕙畹聲搖，新綠暗通南浦。未有人行，才半啟回廊朱戶。無緒，空望極霓旌，錦書難據。苔徑追憶曾游，念誰伴秋千，彩繩芳柱。犀廉黛卷，鳳枕雲孤，應也幾番凝佇。怎得伊來，花霧繞、小堂深處。留住，直到老不教歸去。

99字——史達祖˙三姝媚

煙光搖縹瓦，望晴檐多風，柳花如酒。錦瑟橫床，想淚痕塵影，鳳弦常下。倦出犀帷，頻夢見、王孫驕馬。諱道相思，偷理綃裙，自驚腰衩。惆悵南樓遙夜，記翠箔張燈，枕肩歌罷。又入銅駝，遍舊家門巷，首詢聲價。可惜東風，將恨與閑花俱謝。記取崔徽模樣，歸來暗寫。

99字——史達祖˙玉蝴蝶

晚雨未摧宮樹，可憐閑葉，猶抱涼蟬。短景歸秋，吟思又接愁邊。漏初長、夢魂難禁，人漸老、風月俱寒。想幽歡土花庭甃，蟲網闌干。無端啼蛄攪夜，恨隨團扇，苦近秋蓮。一笛當樓，謝娘懸淚立風前。故園晚、強留詩酒，新雁遠、不致寒暄。隔蒼煙、楚香羅袖，誰伴嬋娟。

99字——吳文英˙夜合花（白鶴江入京，泊葑門，有感）

柳暝河橋，鶯清台苑，短策頻惹春香。當時夜泊，溫柔便入深鄉。詞韻窄，酒杯長。翦蠟花、壺箭催忙。共追游處，凌波翠陌，連棹橫塘。十年一夢淒涼，似西湖燕去，吳館巢荒。重來萬感，依前喚酒銀罌。溪雨急，岸花狂，趁殘鴉飛過蒼茫。故人樓上，憑誰指與，芳草斜陽？

99字——吳文英˙高陽台

宮粉雕痕，仙雲墮影，無人野水荒灣。古石埋香，金沙鎖骨連環。南樓不恨吹橫笛，恨曉風千里關山。半飄零、庭上黃昏，月冷闌干。壽陽空理愁鸞，問誰調玉髓，暗補香瘢？細雨歸鴻，孤山無限春寒。離魂難倩招清些，夢縞衣解佩溪邊。最愁人、啼鳥晴明，葉底清圓。

99字——吳文英˙三姝媚（過都城舊居有感）

湖山經醉慣，漬春衫，啼痕酒痕無限。又客長安，嘆斷襟零袂，涴塵誰浣。紫曲門荒，沿敗井、風搖青蔓。對語東鄰，猶是曾巢，謝堂雙燕。春夢人間須斷，但怪得當年，夢緣能短。繡屋秦箏，傍海棠偏愛，夜深開宴。舞歇歌沉，花未減、紅顏先變。佇久河橋欲去，斜陽淚滿。

99字——潘希白˙大有（九日）

戲馬台前，采花籬下，問歲華、還是重九。恰歸來、南山翠色依舊。簾櫳昨夜聽風雨，都不似登臨時候。一片宋玉情懷，十分衛郎清瘦。紅萸佩，空對酒。砧杵動微寒，暗欺羅袖。秋已無多，早是敗荷衰柳。強整帽檐欹側，曾經向天涯搔首。幾回憶、故國蓴鱸，霜前雁後。

99字——張炎˙月下笛（小序略）

萬里孤雲，清游漸遠，故人何處？寒窗夢裡，猶記經行舊時路。連昌約略無多柳，第一是難聽夜雨。漫驚回淒悄，相看燭影，擁衾無語。張緒歸何暮？半零落依依，斷橋鷗鷺。天涯倦旅，此時心事良苦。只愁重灑西州淚，問杜曲人家在否？恐翠袖天寒，猶倚梅花那樹。

100字——柳永˙玉蝴蝶

望處雨收雲斷，憑闌悄悄，目送秋光。晚景蕭疏，堪動宋玉悲涼。水風輕、蘋花漸老；月露冷、梧葉飄黃。遣情傷，故人何在？煙水茫茫。難忘。文期酒會，幾孤風月，屢變星霜。海闊山遙，未知何處是瀟湘？念雙燕、難憑音信；指暮天、空識歸航。黯相望，斷鴻聲裡，立盡斜陽。

100字——周邦彥˙解語花（上元）

風消焰蠟，露浥烘爐，花市光相射。桂華流瓦，纖雲散、耿耿素娥欲下。衣裳淡雅，看楚女纖腰一把。簫鼓喧、人影參差，滿路飄香麝。因念都城放夜，望千門如晝，嬉笑游冶。鈿車羅帕，相逢處、自有暗塵隨馬。年光是也，惟只見、舊情衰謝。清漏移、飛蓋歸來，從舞休歌罷。

100字——韓疁˙高陽台（除夜）

頻聽銀簽，重燃絳蠟，年華袞袞驚心。餞舊迎新，能消幾刻光陰？老來可慣通宵飲？待不眠、還怕寒侵。掩清樽、多謝梅花，伴我微吟。鄰娃已試春妝了，更蜂腰簇翠，燕股橫金。句引東風，也知芳思難禁。朱顏那有年年好，逞艷游、贏取如今。恣登臨、殘雪樓台，遲日園林。

100字——張孝祥˙念奴嬌

洞庭青草，近中秋、更無一點風色。玉界瓊田三萬頃，著我扁舟一葉。素月分輝，銀河共影，表裡俱澄澈。怡然心會，妙處難與君說。應念嶺海經年，孤光自照，肝膽皆冰雪。短髮蕭騷襟袖冷，穩泛滄浪空闊。盡挹西江，細斟北斗，萬象為賓客。扣舷獨嘯，不知今夕何夕。

100字——辛棄疾˙念奴嬌（書東流村壁）

野塘花落，又匆匆過了清明時節。劃地東風欺客夢，一枕雲屏寒怯。曲岸持觴，垂楊繫馬，此地曾經別。樓空人去，舊游飛燕能說。聞道綺陌東頭，行人曾見，簾底纖纖月。舊恨春江流不盡，新恨雲山千疊。料得明朝，樽前重見，鏡裡花難折。也應驚問，近來多少華髮？

100字——姜夔˙琵琶仙（小序略）

雙槳來時，有人似舊曲桃根桃葉。歌扇輕約飛花，蛾眉正奇絕。春漸遠，汀洲自綠，更添了幾聲啼鴃。十里揚州，三生杜牧，前事休說。又還是宮燭分煙，奈愁裡匆匆換時節。都把一襟芳思，與空階榆莢。千萬縷、藏鴉細柳，為玉尊、起舞回雪。想見西出陽關，故人初別。

100字——姜夔˙念奴嬌（小序略）

鬧紅一舸，記來時嘗與鴛鴦為侶。三十六陂人未到，水佩風裳無數。翠葉吹涼，玉容消酒，更灑菰蒲雨。嫣然搖動，冷香飛上詩句。日暮，青蓋亭亭，情人不見，爭忍凌波去？只恐舞衣寒易落，愁入西風南浦。高柳垂陰，老魚吹浪，留我花間住。田田多少，幾回沙際歸路。

100字——史達祖˙東風第一枝（春雪）

巧沁蘭心，偷黏草甲，東風欲障新暖。漫疑碧瓦難留，信知暮寒猶淺。行天入鏡，做弄出、輕松纖軟。料故園、不卷重簾，誤了乍來雙燕。青未了、柳回白眼。紅欲斷、杏開素面。舊游憶著山陰，後盟遂妨上苑。寒爐重熨，便放漫春衫針線。怕鳳靴挑菜歸來，萬一灞橋相見。

100字——史達祖˙夜合花柳鎖鶯魂，花翻蝶夢，自知愁染潘郎。輕衫未攬，猶將淚點偷藏。念前事，怯流光，早春窺、酥雨池塘。向消凝裡，梅開半面，情滿徐妝。風絲一寸柔腸，曾在歌邊惹恨，燭底縈香。芳機瑞錦，如何未織鴛鴦。人扶醉，月依牆。是當初、誰敢疏狂！把閑言語，花房夜久，各自思量。

100字——吳文英˙渡江雲（西湖清明）

羞紅鬢淺恨，晚風未落，片繡點重茵。舊堤分燕尾，桂棹輕鷗，寶勒倚殘雲。千絲怨碧，漸路入仙塢迷津。腸漫回，隔花時見、背面楚腰身。逡巡，題門惆悵，墮履牽縈，數幽期難準，還始覺留情緣眼，寬帶因春。明朝事與孤煙冷，做滿湖風雨愁人。山黛暝，塵波澹綠無痕。

100字——吳文英˙高陽台（豐樂樓分韻得如字——）

修竹凝妝，垂楊駐馬，憑闌淺畫成圖。山色誰題？樓前有雁斜書。東風緊送斜陽下，弄舊寒、晚酒醒餘。自消凝，能幾花前，頓老相如？傷春不在高樓上，在燈前欹枕，雨外熏爐。怕檥游船，臨流可奈清臞？飛紅若到西湖底，攪翠瀾、總是愁魚。莫重來、吹盡香綿，淚滿平蕪。

100字——周密˙高陽台（送陳君衡被召）

照野旌旗，朝天車馬，平沙萬里天低。寶帶金章，樽前茸帽風欺。秦關汴水經行地，想登臨都付新詩。縱英游、疊鼓清笳，駿馬名姬。酒酣應對燕山雪，正冰河月凍，曉隴雲飛。投老殘年，江南誰念方回？東風漸綠西湖岸，雁已還人未南歸。最關情、折盡梅花，難寄相思。

100字——張炎˙高陽台（西湖春感）

接葉巢鶯，平波卷絮，斷橋斜日歸船。能幾番游？看花又是明年。東風且伴薔薇住，到薔薇、春已堪憐。更淒然，萬綠西泠，一抹荒煙。當年燕子知何處？但苔深韋曲，草暗斜川。見說新愁，如今也到鷗邊。無心再續笙歌夢，掩重門、淺醉閑眠。莫開簾，怕見飛花，怕聽啼鵑。

100字——張炎˙渡江雲（久客山陰，王菊存問予近作，書以寄之。）

山空天入海，倚樓望極，風急暮潮初。一簾鳩外雨，幾處閑田，隔水動春鋤。新煙禁柳，想如今、綠到西湖。猶記得、當年深隱，門掩兩三株。愁余，荒洲古漵，斷梗疏萍，更漂流何處？空自覺圍羞帶減，影怯煙孤。長疑即見桃花面，甚近來翻致無書。書縱遠，如何夢也都無。

100字——王沂孫˙高陽台（和周草窗寄越中諸友韻）

殘雪庭陰，輕寒簾影，霏霏玉管春葭。小帖金泥，不知春是誰家？相思一夜窗前夢，奈箇人、水隔天遮。但淒然、滿樹幽香，滿地橫斜。江南自是離愁苦，況游驄古道，歸雁平沙。怎得銀箋，殷勤說與年華。如今處處生芳草，縱憑高不見天涯。更消他，幾度東風，幾度飛花。

100字——李清照˙念奴嬌

蕭條庭院，有斜風細雨，重門須閉。寵柳嬌花寒食近，種種惱人天氣。險韻詩成，扶頭酒醒，別是閑滋味。征鴻過盡，萬千心事難寄。樓上幾日春寒，簾垂四面，玉闌干慵倚。被冷香消新夢覺，不許愁人不起。清露晨流，新桐初引，多少游春意。日高煙斂，更看今日晴未。

  


